<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Ludmila">
    <meta name="apple-mobile-web-app-capable" content="yes">
    <title>Ludmila • S Baťou v džungli</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./s_batou_v_dzungli__035.html">
    <link rel="next" href="./s_batou_v_dzungli__037.html">
    <meta name="nb-order" content="32">
    <link rel="self" href="s_batou_v_dzungli__036.html">
    <meta name="nb-identifier" content="pilatova-s-batou-v-dzungli-bc23d9a">
    <meta name="nb-role" content="chapter">
  </head>
  <body data-nb-words="1991" data-nb-chars="11419" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="s_batou_v_dzungli__005.html">věnování</a></li>
        <li><a href="s_batou_v_dzungli__006.html">citát</a></li>
        <li><a href="s_batou_v_dzungli__007.html">Jan Antonín Baťa</a></li>
        <li><a href="s_batou_v_dzungli__008.html">Ludmila</a></li>
        <li><a href="s_batou_v_dzungli__009.html">Edita</a></li>
        <li><a href="s_batou_v_dzungli__010.html">Jan Antonín</a></li>
        <li><a href="s_batou_v_dzungli__011.html">Dolores</a></li>
        <li><a href="s_batou_v_dzungli__012.html">Maďarský malíř</a></li>
        <li><a href="s_batou_v_dzungli__013.html">Dolores</a></li>
        <li><a href="s_batou_v_dzungli__014.html">Ljubodrag</a></li>
        <li><a href="s_batou_v_dzungli__015.html">Ludmila</a></li>
        <li><a href="s_batou_v_dzungli__016.html">Edita</a></li>
        <li><a href="s_batou_v_dzungli__017.html">Jindřich Waldes</a></li>
        <li><a href="s_batou_v_dzungli__018.html">Jan Antonín</a></li>
        <li><a href="s_batou_v_dzungli__019.html">Fabrika</a></li>
        <li><a href="s_batou_v_dzungli__020.html">Dolores</a></li>
        <li><a href="s_batou_v_dzungli__021.html">Laďa Pinga</a></li>
        <li><a href="s_batou_v_dzungli__022.html">Edita</a></li>
        <li><a href="s_batou_v_dzungli__023.html">Ludmila</a></li>
        <li><a href="s_batou_v_dzungli__024.html">Ljubodrag</a></li>
        <li><a href="s_batou_v_dzungli__025.html">Dolores</a></li>
        <li><a href="s_batou_v_dzungli__026.html">Ljubodrag</a></li>
        <li><a href="s_batou_v_dzungli__027.html">Fabrika</a></li>
        <li><a href="s_batou_v_dzungli__028.html">Jan Antonín</a></li>
        <li><a href="s_batou_v_dzungli__029.html">Edita</a></li>
        <li><a href="s_batou_v_dzungli__030.html">Jan Antonín</a></li>
        <li><a href="s_batou_v_dzungli__031.html">Ludmila</a></li>
        <li><a href="s_batou_v_dzungli__032.html">Dolores</a></li>
        <li><a href="s_batou_v_dzungli__033.html">Ljubodrag</a></li>
        <li><a href="s_batou_v_dzungli__034.html">Dolores</a></li>
        <li><a href="s_batou_v_dzungli__035.html">Jan Antonín</a></li>
        <li><a href="s_batou_v_dzungli__036.html">Ludmila</a></li>
        <li><a href="s_batou_v_dzungli__037.html">Ljubodrag</a></li>
        <li><a href="s_batou_v_dzungli__038.html">Dolores</a></li>
        <li><a href="s_batou_v_dzungli__039.html">Jan Antonín</a></li>
        <li><a href="s_batou_v_dzungli__040.html">Dolores</a></li>
        <li><a href="s_batou_v_dzungli__041.html">Jan Antonín</a></li>
        <li><a href="s_batou_v_dzungli__042.html">Ljubodrag</a></li>
        <li><a href="s_batou_v_dzungli__043.html">Jan Antonín</a></li>
        <li><a href="s_batou_v_dzungli__044.html">Ludmila</a></li>
        <li><a href="s_batou_v_dzungli__045.html">Edita</a></li>
        <li><a href="s_batou_v_dzungli__046.html">Ludmila</a></li>
        <li><a href="s_batou_v_dzungli__047.html">Edita</a></li>
        <li><a href="s_batou_v_dzungli__048.html">Ljubodrag</a></li>
        <li><a href="s_batou_v_dzungli__049.html">Dolores</a></li>
        <li><a href="s_batou_v_dzungli__050.html">Jan Antonín</a></li>
        <li><a href="s_batou_v_dzungli__051.html">Ljubodrag</a></li>
        <li><a href="s_batou_v_dzungli__052.html">Dolores</a></li>
        <li><a href="s_batou_v_dzungli__053.html">Poznámka autorky: Nedělní metoda</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__035.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">Ludmila</span></h1>
        <p class="chunk" data-nb-ref-number="2" data-nb-words="6" data-nb-chars="34"><span class="idea" data-nb-ref-number="2" id="idea2" data-nb-words="6" data-nb-chars="34">Moje zlato, stříbro a&nbsp;drahé kamení</span></p>
        <p class="chunk" data-nb-ref-number="3" data-nb-words="18" data-nb-chars="91"><span class="idea" data-nb-ref-number="3" id="idea3" data-nb-words="18" data-nb-chars="91">Myslím, že&nbsp;nejvíc se&nbsp;nám všem líbilo Rio. Tata o&nbsp;něm psal zanícené, podle mě&nbsp;i&nbsp;hezké verše.</span></p>
        <p class="chunk" data-nb-ref-number="4" data-nb-words="39" data-nb-chars="223"><span class="idea" data-nb-ref-number="4" id="idea4" data-nb-words="4" data-nb-chars="25">Rio květů, parků, stromů,<br></span>
          <span class="idea" data-nb-ref-number="5" id="idea5" data-nb-words="3" data-nb-chars="23">Rio zahrad, mrakodrapů,<br></span>
          <span class="idea" data-nb-ref-number="6" id="idea6" data-nb-words="4" data-nb-chars="30">Rio chytrých, zdatných chlapů,<br></span>
          <span class="idea" data-nb-ref-number="7" id="idea7" data-nb-words="4" data-nb-chars="24">Rio, centrum velké země,<br></span>
          <span class="idea" data-nb-ref-number="8" id="idea8" data-nb-words="6" data-nb-chars="26">Rio, proč tak milo je&nbsp;mně,<br></span>
          <span class="idea" data-nb-ref-number="9" id="idea9" data-nb-words="5" data-nb-chars="28">když tu&nbsp;chodím volným krokem<br></span>
          <span class="idea" data-nb-ref-number="10" id="idea10" data-nb-words="5" data-nb-chars="27">zpocen přec a&nbsp;klidný zcela?<br></span>
          <span class="idea" data-nb-ref-number="11" id="idea11" data-nb-words="4" data-nb-chars="21">Rio zálivů a&nbsp;horstva,<br></span>
          <span class="idea" data-nb-ref-number="12" id="idea12" data-nb-words="4" data-nb-chars="19">Rio západů a&nbsp;barev.</span>
        </p>
        <p class="chunk" data-nb-ref-number="5" data-nb-words="370" data-nb-chars="2171"><span class="idea" data-nb-ref-number="13" id="idea13" data-nb-words="370" data-nb-chars="2171">Jezdili jsme tam, když jsme měli pocit, že&nbsp;nás provinční vzduch Batatuby a&nbsp;možná i&nbsp;Sao Paula dusí. Když se&nbsp;toho měla spousta vyřídit. Když se&nbsp;potřebovaly nakoupit nové knihy, německé, anglické a&nbsp;francouzské slovníky a&nbsp;nové romány nebo desky do&nbsp;mé&nbsp;sbírky. Když se&nbsp;potřebovalo jednat s&nbsp;důležitými lidmi, kteří si&nbsp;pěstovali svoje vily na&nbsp;těch temně zelených kopcích kolem zálivu jako divoké, vzácné orchideje. Když se&nbsp;mělo dít něco velkého, svěžího a&nbsp;krásného, jelo se&nbsp;do&nbsp;Ria. Když tata s&nbsp;maminkou zaveleli směr Rio, všechno se&nbsp;dalo do&nbsp;pohybu, začalo velké chystání, kupovaly se&nbsp;nové plavky a&nbsp;šaty, a&nbsp;já se&nbsp;nemohla dočkat, protože v&nbsp;Riu se&nbsp;dalo chodit na&nbsp;koncerty, kupovat si&nbsp;Brasil Musical a&nbsp;v&nbsp;něm číst články o&nbsp;Rudym, který tam často koncertoval. A&nbsp;já byla v&nbsp;Riu zase Lidkou ze&nbsp;Zlína, zase jsem jakoby sáhla na&nbsp;kousek života před válkou. Necítila jsem se&nbsp;tak vyhnaná, tak přesazená. Nemyslela jsem tolik na&nbsp;věci, na&nbsp;život opuštěný ve&nbsp;Zlíně, který ze&nbsp;mě&nbsp;trčel jako divné mateřské znaménko uprostřed čela. Rio bylo kulturní, a&nbsp;to se&nbsp;mi&nbsp;na&nbsp;něm líbilo mnohem víc než pláže. Byla tam výstavná kina a&nbsp;Casino Copacabana, kam jsme chodili tancovat, dostihy, kde jsem si&nbsp;občas vsadila, a&nbsp;byl tam moc milý Nelson. Kapitán vojenského námořnictva, jehož rodina se&nbsp;s&nbsp;naší přátelila a&nbsp;pomáhala Šéfovi, mému velkému tatovi, v&nbsp;jeho plánech. A&nbsp;Nelson si&nbsp;s&nbsp;tatou rozuměl jako málokdo, přestože byl skoro o&nbsp;třicet let mladší. Přeskočila mezi nimi taková zvláštní jiskra. Tata Nelsona uznával, jeho konexe, znalosti jazyků, vytříbené společenské chování. Ale asi hlavně to, že&nbsp;to&nbsp;byl Brazilec z&nbsp;vrstev, kam se&nbsp;cizinci nedostávali vůbec snadno. Tyhle kruhy, co&nbsp;se&nbsp;tady vytvářely od&nbsp;portugalské kolonie, prastaré rodiny uchvatitelů a&nbsp;drancovníků, co&nbsp;tady teď byly za&nbsp;místní nejvyšší šlechtu a&nbsp;smetánku tak bílou, že&nbsp;se&nbsp;nedala jen tak slíznout, ani si&nbsp;ji&nbsp;člověk nemohl nalít do&nbsp;kávy, i&nbsp;když měl spoustu peněz a&nbsp;továrny po&nbsp;celém světě. Nelson se&nbsp;v&nbsp;těchto kruzích pohyboval s&nbsp;velkou ladností a&nbsp;úplně přirozeně a&nbsp;tatovi to&nbsp;imponovalo. Nelsonovi zase tata připadal tak trochu exotický, s&nbsp;americkým rozletem a&nbsp;elánem, a&nbsp;navíc jsme byli z&nbsp;Evropy, a&nbsp;to se&nbsp;tady taky bralo za&nbsp;bernou, hodně silnou minci.</span></p>
        <p class="chunk" data-nb-ref-number="6" data-nb-words="280" data-nb-chars="1570"><span class="idea" data-nb-ref-number="14" id="idea14" data-nb-words="280" data-nb-chars="1570">Nelson nebyl nijak vysoký, ale měl postavu jak vysoustruženou na&nbsp;jemném truhlářském stroji a&nbsp;uniformu mu&nbsp;musela služebná přežehlovat snad každou hodinu, jak byla dokonalá za&nbsp;každých okolností. Měl oči jak dva naleštěné kakaové boby, dlouhé řasy mulatky a&nbsp;tancoval, jak to&nbsp;umějí jen Brazilci. Byl víc než jen vzdělaný, byl dvorný a&nbsp;uměl se&nbsp;smát a&nbsp;pořád ze&nbsp;mě&nbsp;tahal tajemství, na&nbsp;koho že&nbsp;to&nbsp;myslím, a&nbsp;já mu&nbsp;nic nechtěla říct. Vždyť jsem ho&nbsp;moc neznala, tak co&nbsp;bych mu&nbsp;vykládala svá tajemství o&nbsp;Rudym a&nbsp;o&nbsp;naší lásce ukryté do&nbsp;dopisů. A&nbsp;Nelson nám ukazoval svoji loď a&nbsp;jiné válečné lodě, dokonce i&nbsp;ponorku. A&nbsp;někdy jsme se&nbsp;vraceli z&nbsp;tancování pozdě v&nbsp;noci a&nbsp;jeho dech byl cítit mátou a&nbsp;ananasem a&nbsp;jeho kolínská byla pronikavá a&nbsp;vyzývavá a&nbsp;žádný šuhaj tam od&nbsp;nás by&nbsp;si&nbsp;něco takového na&nbsp;sebe nikdy nenaplácal. A&nbsp;Rudy už&nbsp;vůbec ne. Rudynek používal… a&nbsp;když jsem si&nbsp;to&nbsp;snažila vybavit, nešlo to. Nelsonova kolínská jako by&nbsp;měla schopnost mazat všechno, co&nbsp;jsem si&nbsp;pamatovala. A&nbsp;já Rudynka nechtěla zapomínat. Až&nbsp;dnes vím, že&nbsp;to&nbsp;bylo spojené i&nbsp;tak nějak s&nbsp;domovem. Ta&nbsp;naše zvláštní dopisní láska udržovaná mým přesvědčením, že&nbsp;je&nbsp;to&nbsp;ta&nbsp;pravá, a&nbsp;mou hrou na&nbsp;piano, posloucháním rádia a&nbsp;zatvrzelým chozením na&nbsp;koncerty. Vlastně jsem byla trapná. Jako ta&nbsp;postava ze&nbsp;starého loutkového filmu. Taková ta&nbsp;roztoužená víla, touží a&nbsp;touží, tancuje a&nbsp;touží, a&nbsp;pak Karel Höger tím svým zastřeným laskavým hlasem řekne tu&nbsp;krutou větu: „Je prostě trapná.“ Jenže když jste trapná, vůbec to&nbsp;většinou nevíte, a&nbsp;proto to&nbsp;tak bolí, když si&nbsp;člověk po&nbsp;letech čte v&nbsp;deníku zápis ze&nbsp;soboty 16. 2. 1946:</span></p>
        <p class="chunk" data-nb-ref-number="7" data-nb-words="176" data-nb-chars="904"><span class="idea" data-nb-ref-number="15" id="idea15" data-nb-words="176" data-nb-chars="904">„Pročítala jsem si&nbsp;deník a&nbsp;myslím, že&nbsp;by&nbsp;z&nbsp;toho byl prima film. Mohlo by&nbsp;se&nbsp;to&nbsp;jmenovat Věrná láska. Opravdu je&nbsp;věrná a&nbsp;bude čím dál lepší. Jen až&nbsp;se&nbsp;my&nbsp;dva s&nbsp;Rudynkem šťastně sejdeme. Vím, že&nbsp;kdyby o&nbsp;mě nestál, nemohla bych se&nbsp;tak cítit. Je&nbsp;tak příšerně horko, že&nbsp;se&nbsp;to&nbsp;nehodí. Zdálo se&nbsp;mně včera o&nbsp;Rudynkovi. To&nbsp;je&nbsp;už&nbsp;podruhé za&nbsp;sebou. Myslím, že&nbsp;na&nbsp;mě&nbsp;hodně myslí, moja dušenka zlatá. Jsem zamilovaná a&nbsp;hrozně se&nbsp;mně stýská po&nbsp;Rudynkovi. Četla jsem znova jeho dopis a&nbsp;je zvláštní, jak se&nbsp;jen dotknu toho papíru, na&nbsp;který psal Rudynek, cítím se&nbsp;prima a&nbsp;radost v&nbsp;srdci, jakou jinak nemám. Přeji si, aby se&nbsp;Rudynek také tak cítil a&nbsp;aby mně to&nbsp;napsal, jen stojím o&nbsp;jeho lásku a&nbsp;nikdy si&nbsp;jí&nbsp;nepřestanu vážit, ať&nbsp;si&nbsp;kdo chce co&nbsp;chce říká. Nevím, čím to&nbsp;je, že&nbsp;se&nbsp;tyto dny cítím tak krásně vášnivě zamilovaná. Je&nbsp;to&nbsp;už&nbsp;vlastně od&nbsp;14. června 1943, co&nbsp;jsem zamilovaná. Stačí, když zavřu oči, a&nbsp;uvidím Rudynka.“</span></p>
        <p class="chunk" data-nb-ref-number="8" data-nb-words="434" data-nb-chars="2542"><span class="idea" data-nb-ref-number="16" id="idea16" data-nb-words="434" data-nb-chars="2542">Pamatuju si&nbsp;tu&nbsp;sobotu. Šila jsem celé dopoledne na&nbsp;singrovce oblečky a&nbsp;peřinky pro děťátka paní Šmídové. Pak jsem hrála pořád dokola Beethovenovu symfonii, kterou jsem se&nbsp;chtěla naučit, aby ze&nbsp;mě&nbsp;měl Rudynek radost. Rudynek, moje zlato, stříbro a&nbsp;drahé kamení, jak jsem mu&nbsp;říkala v&nbsp;deníku a&nbsp;oslovovala ho&nbsp;v&nbsp;dopisech. V&nbsp;té době jsem pořád toužila po&nbsp;tom, aby ze&nbsp;mě&nbsp;měl někdo radost. Rudynek. Tata. Maminka. Edita. Paní Šmídová. Pan Klátil. Nehrála jsem celé tři roky blouznivě na&nbsp;piano jen sama pro sebe a&nbsp;pro svou vlastní radost. Hrála jsem, aby měl radost Rudynek. Nevím, proč jsem si&nbsp;to&nbsp;myslela. Proč jsem si&nbsp;to&nbsp;vsugerovala. Dřela jsem, jak nikdy v&nbsp;životě, a&nbsp;hudba byla větší posedlost než cokoli jiného. Dnes ale vím, že&nbsp;hudba a&nbsp;piano nebyly jen radost pro Rudynka. To&nbsp;jsem si&nbsp;v&nbsp;tom deníku tak trochu romanticky přikrašlovala. Tenkrát to&nbsp;tak bylo, mladé zamilované dívky si&nbsp;psaly deníky plné přesně takových vět a&nbsp;chodily do&nbsp;kina na&nbsp;romantické filmy a&nbsp;jejich lásky měly mít tragické, a&nbsp;když ne, tak alespoň trochu uvzdychané konce. Ale když hrály na&nbsp;piano, rozhodně to&nbsp;nedělaly s&nbsp;tak umanutou posedlostí jako já. Nevysedávaly do&nbsp;noci u&nbsp;rádia a&nbsp;neusínaly vyčerpáním v&nbsp;půlce Beethovenovy Patetické nebo u&nbsp;Chopinova F&nbsp;minor, aby si&nbsp;pak rádio okamžitě, jakmile se&nbsp;probudily, zase zapnuly, a&nbsp;neporovnávaly nejrůznější pianisty s&nbsp;Rudou Firkušným. Jenže dnes vím úplně přesně, proč jsem to&nbsp;dělala. A&nbsp;Rudy s&nbsp;tím vlastně neměl nic společného. Každý jsme totiž něco takového měli. Tata práci, své boží a&nbsp;požehnané dílo, výstavbu průmyslových měst a&nbsp;zázraků v&nbsp;pralese, svoje mosty, silnice a&nbsp;domky pro dělníky, své ideály, systém, básně a&nbsp;svou urputnou budovací mánii. A&nbsp;maminka, ta&nbsp;zase vařila, kupovala kuchařky, sbírala recepty z&nbsp;celého světa, studovala je&nbsp;a&nbsp;snažila se&nbsp;i&nbsp;v&nbsp;tropech vytvořit dojem, že&nbsp;jsme vlastně na&nbsp;Moravě, že&nbsp;do&nbsp;Zlína to&nbsp;je&nbsp;kousek, že&nbsp;je&nbsp;to&nbsp;někde, co&nbsp;by&nbsp;kamenem dohodil, za&nbsp;humny, za&nbsp;mezí, a&nbsp;že není nic snadnějšího než upéct božíhodové koláče s&nbsp;tvarohem a&nbsp;marmeládou nebo nadívané bažanty a&nbsp;posvícenskou husu s&nbsp;knedlíkem. Edita, ta&nbsp;jenom četla. Četla, co&nbsp;jí&nbsp;přišlo pod ruku, v&nbsp;několika jazycích a&nbsp;nesnášela, když jí&nbsp;někdo řekl, že&nbsp;je&nbsp;knihomolka, protože stejně jako já&nbsp;moc dobře věděla, co&nbsp;za&nbsp;tou její posedlostí je. V&nbsp;těch prvních letech jsme každý něco takového měli. U&nbsp;někoho to&nbsp;časem zesláblo, u&nbsp;někoho to&nbsp;bylo čím dál horší. A&nbsp;všichni jsme chtěli prostě zapomenout. Činorodostí, prací, vášní k&nbsp;něčemu, pílí, láskou, tím vším jsme chtěli umrtvit obnažený nerv tak obyčejné, tak zákeřné a&nbsp;tak neodbytné věci, jakou je&nbsp;stesk.</span></p>
        <p class="chunk" data-nb-ref-number="9" data-nb-words="78" data-nb-chars="433"><span class="idea" data-nb-ref-number="17" id="idea17" data-nb-words="78" data-nb-chars="433">A&nbsp;pak přišel v&nbsp;sobotu v&nbsp;půlce února dopis od&nbsp;Nelsona a&nbsp;já si&nbsp;zapsala: „<em>Mařenka mi&nbsp;dovezla z&nbsp;Paula dopis od&nbsp;Nelsona. Je&nbsp;toho druhu, který oznamuje nebo spíše vyznává lásku. Nevím, jak na&nbsp;to&nbsp;odpovím. Nechtěla bych, aby si&nbsp;myslel, že&nbsp;jsem hrubá, a&nbsp;přitom nechci mu&nbsp;dát žádnou chance. Pro mě&nbsp;všechno hotovo. Jediný člověk, který mě&nbsp;zajímá, je&nbsp;Rudynek a&nbsp;tomu chci dát všechnu lásku. Někomu jinému už&nbsp;ani kousek. Panebože, dej mi&nbsp;Rudynka.</em>“</span></p>
        <p class="chunk" data-nb-ref-number="10" data-nb-words="170" data-nb-chars="1020"><span class="idea" data-nb-ref-number="18" id="idea18" data-nb-words="170" data-nb-chars="1020">Týden jsem při hraní myslela na&nbsp;Nelsona a&nbsp;ne na&nbsp;Rudynka. V&nbsp;duchu jsem neustále formulovala a&nbsp;přepisovala dopis, který jsem mu&nbsp;chtěla napsat. Ne&nbsp;že&nbsp;bych nebyla zralá na&nbsp;skutečnou lásku, skutečného muže, který byl tak blízko a&nbsp;uměl tancovat a&nbsp;byl podle všeho ta&nbsp;nejlepší partie. Jenže kdybych se&nbsp;jakkoli vzdálila od&nbsp;svého ideálu lásky k&nbsp;Rudymu, byla bych tenkrát asi ztracená. Přestřihla bych tenký drátek, na&nbsp;němž viselo všechno, co&nbsp;se&nbsp;týkalo Zlína, kopců kolem něj, vily a&nbsp;zahrady plné maminčiných červených růží na&nbsp;vysokých, pyšných stoncích. Kdybych Nelsonovi dovolila, aby se&nbsp;do&nbsp;mě&nbsp;zamiloval, nebo sobě, abych se&nbsp;zamilovala do&nbsp;něj, vzpomínky by&nbsp;možná už&nbsp;neměly šanci. Všechno by&nbsp;bylo nové, skutečné. A&nbsp;já po&nbsp;skutečnosti netoužila. Naprosto jsem jí&nbsp;pohrdala. Toužila jsem jenom si&nbsp;pustit rádio, zaposlouchat se&nbsp;do&nbsp;nějakého tanga nebo do&nbsp;Straussových valčíků. Co&nbsp;se&nbsp;dělo mně a&nbsp;kolem mě, nebylo podstatné. Podstatná byla hudba. Ta&nbsp;jediná mě&nbsp;mohla dostat domů. Jen ona to&nbsp;dokázala. Co&nbsp;na&nbsp;tom, že&nbsp;jsem tomu říkala Rudynek.</span></p>
        <p class="chunk" data-nb-ref-number="11" data-nb-words="82" data-nb-chars="455"><span class="idea" data-nb-ref-number="19" id="idea19" data-nb-words="82" data-nb-chars="455">23. 2. 1946 jsem psala do&nbsp;deníku: „<em>Zítra se&nbsp;pokusím za&nbsp;dopoledne napsat několik dopisů, které dlužím. Také jeden Nelsonovi. Nevím, jak to&nbsp;udělám, ještě jsem nikdy portugalský dopis nepsala a&nbsp;ještě k&nbsp;tomu takový, kde musím ho&nbsp;odmítnout. Je&nbsp;to&nbsp;hloupé, on&nbsp;se&nbsp;tak o&nbsp;nás staral, a&nbsp;teď musel napsat zamilovaný dopis a&nbsp;přivést mě&nbsp;do&nbsp;rozpaků. Myslím, že&nbsp;mu&nbsp;odepíšu tak, aby mně už&nbsp;více nepsal. Mám zájem jen si&nbsp;dopisovat s&nbsp;Rudynkem, protože k&nbsp;němu mě&nbsp;srdce vede.</em>“</span></p>
        <p class="chunk" data-nb-ref-number="12" data-nb-words="337" data-nb-chars="1969"><span class="idea" data-nb-ref-number="20" id="idea20" data-nb-words="337" data-nb-chars="1969">Už&nbsp;si&nbsp;nevzpomínám, jaký byl ten můj první portugalsky psaný dopis. Vím, že&nbsp;jsem se&nbsp;styděla předem, protože jsem věděla, že&nbsp;v&nbsp;něm budou chyby, ale jak jsem to&nbsp;někomu mohla dát přečíst, aby mi&nbsp;to&nbsp;opravil? Komu? Služebné, nebo snad někomu ve&nbsp;fabrice? To&nbsp;by&nbsp;bylo trapné jak pro Nelsona, tak pro mě. A&nbsp;za pár dní by&nbsp;to&nbsp;věděla celá Batatuba. Tak jsem raději překousla, že&nbsp;dopis nebude dokonalý, že&nbsp;možná bude znít vlastně úplně směšně, ale co&nbsp;se&nbsp;dalo dělat. Nedokážu si&nbsp;vybavit, co&nbsp;jsem mu&nbsp;napsala. Nikdy jsme pak už&nbsp;o&nbsp;tom nemluvili, hlavně ne&nbsp;potom, co&nbsp;požádal o&nbsp;ruku Editu. Tím dopisem ale začalo období, v&nbsp;němž jsem portugalštinu musela vzít na&nbsp;milost. Mluvila jsem dobře, ale psát jsem moc neuměla, a&nbsp;čtení mi&nbsp;ještě dělalo potíže. A&nbsp;najednou mi&nbsp;to&nbsp;vadilo. A&nbsp;začala jsem hudbě ukousávat z&nbsp;těch velkých porcí času. Začala jsem číst noviny a&nbsp;začala jsem si&nbsp;kupovat brazilské romány a&nbsp;chodit do&nbsp;kina v&nbsp;Batatubě na&nbsp;ty&nbsp;příšerné brazilské filmy, které bych dokázala natočit líp snad i&nbsp;já. Nechtěla jsem si&nbsp;tady připadat víc doma tím, že&nbsp;se&nbsp;tu&nbsp;měkkou, melodickou řeč, která mě&nbsp;zpočátku spíš trošku uspávala, než že&nbsp;by&nbsp;se&nbsp;mi&nbsp;kdovíjak líbila, dobře naučím. Jenže zase jsem nechtěla vypadat jako blbec, když někomu píšu nebo když chci vyjádřit nějakou jemnou věc, kterou nechci říkat hovorově jako dělníci ve&nbsp;fabrice. A&nbsp;tak od&nbsp;toho dopisu Nelsonovi se&nbsp;začalo všechno po&nbsp;milimetrech nové gramatiky, po&nbsp;drobných kouscích těžkých slov z&nbsp;knih, po&nbsp;článcích v&nbsp;novinách a&nbsp;po pořádných tlustých románech brazilských a&nbsp;portugalských klasiků měnit. Bylo to, jako když se&nbsp;náhle obrátí písek v&nbsp;přesýpacích hodinách a&nbsp;začne se&nbsp;neúprosně, zvolna, ale neúprosně sypat jiný písek života. Zrnko za&nbsp;zrnkem, slovo za&nbsp;slovem jsem se&nbsp;stávala někým jiným. Opouštěla jsem tu&nbsp;roztouženou dívenku ze&nbsp;Zlína, která v&nbsp;šatech a&nbsp;se sametovou stužkou v&nbsp;nakulmovaných vlasech sní o&nbsp;dráze koncertní klavíristky a&nbsp;manželství s&nbsp;geniálním pianistou. Byla jsem někým jiným, ale nevěděla jsem to. Nechtěla jsem to&nbsp;vědět.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__037.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>