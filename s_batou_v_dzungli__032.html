<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Dolores">
    <meta name="apple-mobile-web-app-capable" content="yes">
    <title>Dolores</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Markéta Pilátová: S Baťou v džungli">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="S Baťou v džungli">
    <meta property="og:title" content="S Baťou v džungli">
    <meta property="og:type" content="book">
    <meta property="og:book:author" content="Markéta Pilátová">
    <meta property="twitter:title" content="Markéta Pilátová: S Baťou v džungli">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./s_batou_v_dzungli__031.html">
    <link rel="next" href="./s_batou_v_dzungli__033.html">
    <meta name="nb-order" content="28">
    <link rel="self" href="s_batou_v_dzungli__032.html">
    <meta name="nb-identifier" content="pilatova-s-batou-v-dzungli-e4a0599">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2854" data-nb-chars="16761">
    <nav role="doc-toc">
      <ul class="plain section">
        <li><a href="s_batou_v_dzungli__005.html">věnování</a></li>
        <li><a href="s_batou_v_dzungli__006.html">citát</a></li>
        <li><a href="s_batou_v_dzungli__007.html">Jan Antonín Baťa</a></li>
        <li><a href="s_batou_v_dzungli__008.html">Ludmila</a></li>
        <li><a href="s_batou_v_dzungli__009.html">Edita</a></li>
        <li><a href="s_batou_v_dzungli__010.html">Jan Antonín</a></li>
        <li><a href="s_batou_v_dzungli__011.html">Dolores</a></li>
        <li><a href="s_batou_v_dzungli__012.html">Maďarský malíř</a></li>
        <li><a href="s_batou_v_dzungli__013.html">Dolores</a></li>
        <li><a href="s_batou_v_dzungli__014.html">Ljubodrag</a></li>
        <li><a href="s_batou_v_dzungli__015.html">Ludmila</a></li>
        <li><a href="s_batou_v_dzungli__016.html">Edita</a></li>
        <li><a href="s_batou_v_dzungli__017.html">Jindřich Waldes</a></li>
        <li><a href="s_batou_v_dzungli__018.html">Jan Antonín</a></li>
        <li><a href="s_batou_v_dzungli__019.html">Fabrika</a></li>
        <li><a href="s_batou_v_dzungli__020.html">Dolores</a></li>
        <li><a href="s_batou_v_dzungli__021.html">Laďa Pinga</a></li>
        <li><a href="s_batou_v_dzungli__022.html">Edita</a></li>
        <li><a href="s_batou_v_dzungli__023.html">Ludmila</a></li>
        <li><a href="s_batou_v_dzungli__024.html">Ljubodrag</a></li>
        <li><a href="s_batou_v_dzungli__025.html">Dolores</a></li>
        <li><a href="s_batou_v_dzungli__026.html">Ljubodrag</a></li>
        <li><a href="s_batou_v_dzungli__027.html">Fabrika</a></li>
        <li><a href="s_batou_v_dzungli__028.html">Jan Antonín</a></li>
        <li><a href="s_batou_v_dzungli__029.html">Edita</a></li>
        <li><a href="s_batou_v_dzungli__030.html">Jan Antonín</a></li>
        <li><a href="s_batou_v_dzungli__031.html">Ludmila</a></li>
        <li><a href="s_batou_v_dzungli__032.html">Dolores</a></li>
        <li><a href="s_batou_v_dzungli__033.html">Ljubodrag</a></li>
        <li><a href="s_batou_v_dzungli__034.html">Dolores</a></li>
        <li><a href="s_batou_v_dzungli__035.html">Jan Antonín</a></li>
        <li><a href="s_batou_v_dzungli__036.html">Ludmila</a></li>
        <li><a href="s_batou_v_dzungli__037.html">Ljubodrag</a></li>
        <li><a href="s_batou_v_dzungli__038.html">Dolores</a></li>
        <li><a href="s_batou_v_dzungli__039.html">Jan Antonín</a></li>
        <li><a href="s_batou_v_dzungli__040.html">Dolores</a></li>
        <li><a href="s_batou_v_dzungli__041.html">Jan Antonín</a></li>
        <li><a href="s_batou_v_dzungli__042.html">Ljubodrag</a></li>
        <li><a href="s_batou_v_dzungli__043.html">Jan Antonín</a></li>
        <li><a href="s_batou_v_dzungli__044.html">Ludmila</a></li>
        <li><a href="s_batou_v_dzungli__045.html">Edita</a></li>
        <li><a href="s_batou_v_dzungli__046.html">Ludmila</a></li>
        <li><a href="s_batou_v_dzungli__047.html">Edita</a></li>
        <li><a href="s_batou_v_dzungli__048.html">Ljubodrag</a></li>
        <li><a href="s_batou_v_dzungli__049.html">Dolores</a></li>
        <li><a href="s_batou_v_dzungli__050.html">Jan Antonín</a></li>
        <li><a href="s_batou_v_dzungli__051.html">Ljubodrag</a></li>
        <li><a href="s_batou_v_dzungli__052.html">Dolores</a></li>
        <li><a href="s_batou_v_dzungli__053.html">Poznámka autorky: Nedělní metoda</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__031.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">Dolores</span></h1>
        <section>
          <p class="chunk" data-nb-ref-number="2" data-nb-words="475" data-nb-chars="2796"><span class="idea" data-nb-ref-number="2" id="idea2" data-nb-words="475" data-nb-chars="2796">Dělám velký úklid v&nbsp;pracovně. Z&nbsp;mého domu na&nbsp;svahu v&nbsp;Sao Paulo, kde teď bydlí moje nejstarší dcera Ludmila, jsem do&nbsp;Mato Grosso přivezla všechny máminy a&nbsp;dědovy knížky. A&nbsp;taky dědův archiv. Jeho sešity značky Mogul vázané v&nbsp;popraskané americké kůži s&nbsp;rezavou kroužkovou vazbou. Jsou v&nbsp;nich všechny básně, myšlenky, články, mentorování, novinové výstřižky, teče z&nbsp;nich jeho svět jak mléko, co&nbsp;vzkypělo v&nbsp;hrnci a&nbsp;chce mermomocí ven. Papíry jemně zapáchají plísní, která na&nbsp;nich není, ale jako by&nbsp;se&nbsp;na&nbsp;ně&nbsp;už&nbsp;chystala a&nbsp;dává o&nbsp;sobě vědět slabým závanem mrtvolnosti. Překlepy na&nbsp;stránkách jak motýli ubití deštěm. Uklízím a&nbsp;musím toho taky hodně vytřídit. Zbavit se&nbsp;nepodstatných věcí. Dokonce jsem si&nbsp;koupila dvě knížky o&nbsp;tom, jak se&nbsp;má&nbsp;uklízet správně a&nbsp;efektivně. Nechala jsem si&nbsp;je&nbsp;poslat poštou ze&nbsp;Sao Paula. V&nbsp;jedné z&nbsp;nich popisují případ ženy, která měla v&nbsp;domě takový nepořádek, že&nbsp;se&nbsp;nemohla dostat ven. Zemřela vyčerpáním v&nbsp;křesle, zavalená krámy. Myslím, že&nbsp;mi&nbsp;něco takového hrozí. Hlavní rada těch moudrých uklízečů v&nbsp;obou knihách zní&nbsp;– nechte si&nbsp;jenom věci, které vám přinášejí radost. No&nbsp;právě! Nedokážu nic z&nbsp;těch vzpomínek vyhodit. Každá z&nbsp;nich je&nbsp;důležitá. Každá mi&nbsp;přináší… co&nbsp;vlastně? Radost rozhodně, ale taky pocit, že&nbsp;se&nbsp;toho vlastně zase tak moc nezměnilo. Jako by&nbsp;to&nbsp;byly konzervy napěchované časem. Můžu je&nbsp;otevřít a&nbsp;jsem třeba zpátky v&nbsp;portugalské Coimbře, kde jsem na&nbsp;konci šedesátých let studovala práva. Sedím v&nbsp;Café Nicola a&nbsp;dávám si&nbsp;malé silné presso s&nbsp;kapkou mléka a&nbsp;pudinkový košíček, nahoře lehce spálený, posypaný skořicí. Těsto je&nbsp;vláčné a&nbsp;jemné, takové se&nbsp;nikdy nikomu doma nepovede. V&nbsp;Café Nicola se&nbsp;ale pokaždé stejně rozplývá na&nbsp;jazyku, klouže lehce po&nbsp;patře a&nbsp;člověk má&nbsp;pocit, že&nbsp;se&nbsp;opravdu ocitl v&nbsp;Betlémě, protože se&nbsp;ten zázrak jmenuje <em>Pastel de&nbsp;Belém</em>. Mám dlouhé blond vlasy a&nbsp;jsem vysoká a&nbsp;štíhlá. Proto se&nbsp;mnou malí Portugalci neradi tančí. Mluvíme o&nbsp;politice, je&nbsp;devětašedesátý, v&nbsp;Československu jsou už&nbsp;rok ruské tanky. A&nbsp;já jsem v&nbsp;Coimbře už&nbsp;taky rok a&nbsp;pomalu začínám mluvit tím jejich staženým, temným přízvukem, který nám Brazilcům zní, jako když vrčí pes. Vaříme s&nbsp;Luízou, Érikou a&nbsp;Laurou, se&nbsp;kterými bydlím na&nbsp;koleji, večeři, rýži a&nbsp;černé fazole, a&nbsp;k&nbsp;tomu máme nasolenou portugalskou tresku. Procházíme se&nbsp;kolem řeky a&nbsp;mluvíme o&nbsp;tom, jak jsou latinské deklinace těžké a&nbsp;rodinné právo zajímavé. A&nbsp;jak jsou portugalští spolužáci hezcí a&nbsp;drobní a&nbsp;jak se&nbsp;vedle nich cítíme jak velké almary a&nbsp;jak je&nbsp;láska mezi Portugalcem a&nbsp;Brazilkou komplikovaná. Jsem v&nbsp;Evropě, jsem mladá, plná evropských snů. Nechci se&nbsp;vrátit. Domů posílám pohlednice s&nbsp;horami a&nbsp;ovcemi, katedrálami a&nbsp;kamennými sochami králů. A&nbsp;přesto se&nbsp;vracím. Po&nbsp;čase začínám cítit, že&nbsp;je&nbsp;tady všechno stísněné, přecpané domy a&nbsp;lidmi. Chybí mi&nbsp;brazilské nebe a&nbsp;nekonečno. A&nbsp;Ljubodrag s&nbsp;Ludmilou.</span></p>
          <p class="chunk" data-nb-ref-number="3" data-nb-words="372" data-nb-chars="2198"><span class="idea" data-nb-ref-number="3" id="idea3" data-nb-words="372" data-nb-chars="2198">Jedno album je&nbsp;plné máminých fotek. Je&nbsp;na&nbsp;nich zezadu napsáno <em>Lida</em>. Na&nbsp;jedné je&nbsp;převlečená za&nbsp;letadlo. Je&nbsp;jí&nbsp;tak osm, na&nbsp;hubených nohou s&nbsp;velkými koleny má&nbsp;bílé fotbalistické podkolenky, na&nbsp;krátkých šatech s&nbsp;nabíranými rukávy vyšitá bílá letadla a&nbsp;na hlavě vrtuli. Vrtule je&nbsp;připevněná na&nbsp;bílé koupací čepici a&nbsp;Lida se&nbsp;tváří vyjeveně. Nad fotkou v&nbsp;pravém rohu stránky jiný, trochu rozmazaný obrázek jednadvaceti dětí na&nbsp;sáňkách se&nbsp;zahnutými řídítky na&nbsp;bílém zasněženém kopci. Každé dítě si&nbsp;pečlivě prohlédnu. Najdu v&nbsp;dědově stole lupu a&nbsp;zkoumám divné plandavé hnědé tepláky, co&nbsp;mají na&nbsp;sobě, čepice s&nbsp;bambulemi a&nbsp;bundy do&nbsp;pasu s&nbsp;kožešinovým límcem. Zkusím fotku vytáhnout, ale průsvitná fólie v&nbsp;albu se&nbsp;jí&nbsp;přilepená sveřepě drží. Děti na&nbsp;bílém sněhu mě&nbsp;ale nenechají na&nbsp;pokoji. Mám dojem, že&nbsp;potřebuju vědět, co&nbsp;je&nbsp;napsané na&nbsp;zadní straně fotky. Vždycky tam bývá něco napsané. Trochu přitlačím, fólie povolí a&nbsp;neroztrhne se. Na&nbsp;zadní straně čtu: <em>Lída a&nbsp;Hana ve&nbsp;čtvrté obecné. Paní Darmopilová.</em> Kdo byla paní Darmopilová? Možná ta&nbsp;žena, co&nbsp;stojí kousek stranou, v&nbsp;dlouhém kožichu a&nbsp;usmívá se&nbsp;trochu rozpačitě do&nbsp;objektivu. Na&nbsp;rubu fotky je&nbsp;ještě červené kulaté razítko s&nbsp;nápisem <em>Atelier Lesandalo Brno</em>. O&nbsp;dva listy dál od&nbsp;Lídy-letadla je&nbsp;jiná fotka s&nbsp;letadlem. Je&nbsp;to&nbsp;vrak letadla. Podivně umístěný vedle fotky tří ses­ter Hany, Lídy a&nbsp;Edity ve&nbsp;stejných šatech s&nbsp;bílými knoflíky. Holky Baťovy se&nbsp;tváří, že&nbsp;jim svět leží u&nbsp;nohou, kření se&nbsp;a&nbsp;mají přerostlé přední zuby. Vrak letadla je&nbsp;vyvedený jako pohlednice a&nbsp;na něm je&nbsp;bílou barvou napsáno: <em>T. Baťa se&nbsp;zabil: Odešel muž, který zasvětil svůj život práci. Dokonal v&nbsp;Otrokovicích 12./VII. 1932. Čest budiž jeho památce.</em> O&nbsp;pár prázdných listů dál Lída Baťová v&nbsp;Karlových Varech v&nbsp;roce 1936, v&nbsp;rajtkách, nablýskaných holinách s&nbsp;bičíkem v&nbsp;ruce, baretce a&nbsp;kostkovaném saku, vedle nejspíš hnědáka s&nbsp;bílou lysinou na&nbsp;čele. Koně, kočárky, panenky, letadla, bílé klobouky se&nbsp;stuhou, moravské kroje, dokonalé šedé obleky mužů, jejich motýlci, látky s&nbsp;puntíky, Lida jeden rok. Proč psali jednou Lida a&nbsp;jednou Lída? Má&nbsp;to&nbsp;v&nbsp;češtině nějaký význam? Nebo v&nbsp;té jejich moravštině, kterou mi&nbsp;předali a&nbsp;neřekli mi, že&nbsp;se&nbsp;tak vlastně dá&nbsp;mluvit jenom tam u&nbsp;nich ve&nbsp;Zlíně?</span></p>
          <p class="chunk" data-nb-ref-number="4" data-nb-words="60" data-nb-chars="309"><span class="idea" data-nb-ref-number="4" id="idea4" data-nb-words="60" data-nb-chars="309">Udělám si&nbsp;přestávku. Dám si&nbsp;sprchu. Otřu i&nbsp;ze sebe prach a&nbsp;na chvíli se&nbsp;natáhnu na&nbsp;gauč s&nbsp;pletením a&nbsp;s&nbsp;tou knížkou o&nbsp;uklízení. „<em>Už jste někdy našli staré fotografie a&nbsp;strávili jste pak dlouhé hodiny tím, že&nbsp;jste si&nbsp;je&nbsp;prohlíželi? To&nbsp;je&nbsp;základní chyba,</em>“ píše se&nbsp;v&nbsp;té příručce. Cítím se&nbsp;jak pes, co&nbsp;dostal řezu.</span></p>
          <p class="chunk" data-nb-ref-number="5" data-nb-words="187" data-nb-chars="1144"><span class="idea" data-nb-ref-number="5" id="idea5" data-nb-words="187" data-nb-chars="1144">Když se&nbsp;asi za&nbsp;dvě hodiny probudím, knížka leží na&nbsp;zemi, nohy mám omotané vlnou a&nbsp;jedna jehlice se&nbsp;mi&nbsp;nebezpečně snaží zapíchnout do&nbsp;lýtka. Rozsvítím, navleču na&nbsp;sebe starý svetr a&nbsp;vyhrnu si&nbsp;rukávy. Jsem pevně rozhodnutá nebýt tentokrát sentimentální. Nedělat tu&nbsp;základní chybu. Žádné hodiny plné prohlížení. Jde se&nbsp;na&nbsp;to! Nejdřív beru do&nbsp;ruky bílou, trochu zahnědlou složku s&nbsp;padesáti malými fotografiemi s&nbsp;ozubenými okraji, na&nbsp;kterých je&nbsp;nějaký úplně neznámý Karel. Karel na&nbsp;gymnastických kruzích. Karel na&nbsp;lyžích. Karel u&nbsp;vánočního stromečku. Vzadu jsou fotky popsané úhledným tiskacím písmem. Je&nbsp;to&nbsp;písmo onoho záhadného Karla, protože o&nbsp;krabici dál vytáhnu deník psaný stejným dokonalým písmem. Ať&nbsp;se&nbsp;jdou přiblblé uklízecí příručky vycpat! Čtu ten deník asi týden. Je&nbsp;to&nbsp;neuvěřitelně napínavé. Ten záhadný Karel byl ze&nbsp;Zlína a&nbsp;v&nbsp;roce 1949 stejný Národní soud, který odsoudil dědečka, odsoudil jeho, ale na&nbsp;deset let. V&nbsp;tom deníku popisuje svůj útěk z&nbsp;vězení v&nbsp;Uherském Hradišti přes hranice do&nbsp;Německa. Utíkal v&nbsp;lednu. Každý den s&nbsp;ním utíkám a&nbsp;třesu se&nbsp;zimou. Zkoumám každý krok pohraničníků, spím stočená v&nbsp;dutém kmeni stromu a&nbsp;mám hlad.</span></p>
          <p class="chunk" data-nb-ref-number="6" data-nb-words="115" data-nb-chars="622"><span class="idea" data-nb-ref-number="6" id="idea6" data-nb-words="115" data-nb-chars="622">V&nbsp;deníku jsou vložené dopisy. Psané stejným písmem, ale teď už&nbsp;ne&nbsp;tiskacím. Jeho písmo je&nbsp;v&nbsp;dopisech větší, plyne jako vlnky na&nbsp;vodě, pravidelně a&nbsp;ladně. Nakonec se&nbsp;Karel z&nbsp;utečeneckého lágru v&nbsp;Německu dostal do&nbsp;Francie a&nbsp;usadil se&nbsp;v&nbsp;Brazílii. Jeho žena mu&nbsp;píše už&nbsp;z&nbsp;Gottwaldova 2. května 1949. „<em>Milý Karle, díky za&nbsp;dopis, který mě&nbsp;potěšil. Jsem ráda, že&nbsp;jsi zdráv a&nbsp;že jsi konečně zakotvil. My&nbsp;jsme všichni zdrávi a&nbsp;všechno je&nbsp;při starém, nic se&nbsp;nezměnilo. Od&nbsp;ledna jsme čekali marně denně na&nbsp;nějakou sebemenší zprávu od&nbsp;Tebe. Byla to&nbsp;pro mě&nbsp;velká rána, ale člověk si&nbsp;zvykne na&nbsp;všecko, hlavně že&nbsp;vím, že&nbsp;jsi zdráv a&nbsp;živ.</em>“</span></p>
          <p class="chunk" data-nb-ref-number="7" data-nb-words="111" data-nb-chars="610"><span class="idea" data-nb-ref-number="7" id="idea7" data-nb-words="111" data-nb-chars="610">Jsem taky ráda, že&nbsp;Karel byl zdráv a&nbsp;živ a&nbsp;že psal dopisy své ženě, ale vyplývá z&nbsp;toho, že&nbsp;ji&nbsp;ani děti už&nbsp;asi neviděl. Těch dopisů je&nbsp;moc. Jsou tak smutné, přestože si&nbsp;ti&nbsp;lidé píšou úplně obyčejně. O&nbsp;tom, jak děti pokulhávají v&nbsp;matematice, jak ještě funguje Sokol, jak se&nbsp;těší na&nbsp;pomlázku a&nbsp;co budou dělat v&nbsp;létě. Karel posílá pohlednice z&nbsp;Ria a&nbsp;dostává malované pohlednice s&nbsp;kyticí kosatců ze&nbsp;Zlína. Jednou jsou kosatce červené a&nbsp;jednou modré. Na&nbsp;pohlednicích je&nbsp;jeho jméno. Karel Kůstka. Karel nikdy nenapíše v&nbsp;dopisech Gottwaldov. Jeho syn Petr se&nbsp;ho&nbsp;na&nbsp;rubu jedné své fotky ptá: „<em>Tatínku, pamatuješ na&nbsp;mě?</em>“</span></p>
          <p class="chunk" data-nb-ref-number="8" data-nb-words="524" data-nb-chars="3126"><span class="idea" data-nb-ref-number="8" id="idea8" data-nb-words="524" data-nb-chars="3126">Krabice dopisů na&nbsp;tenounkých papírech. Vybledlý inkoust jako smuteční, krajková výšivka. Některé jsou psané na&nbsp;brazilských psacích strojích s&nbsp;pracně doplněnými českými čárkami a&nbsp;háčky. Dokonce alba plná tatínkových spolupracovníků, na&nbsp;každé stránce desítky zmenšených fotografií. Jedno z&nbsp;nich je&nbsp;vázané v&nbsp;noblesní tmavě modré kůži a&nbsp;na hřbetu je&nbsp;zlatě vyražený nápis: <em>Album vedoucích fy&nbsp;Baťa, a. s. Vydal osobní katalog. K&nbsp;1. lednu 1940.</em> Na&nbsp;první stránce vysvětlení Františka Bendla, vedoucího osobního katalogu: <em>Tabla jsou sestavena tak, aby ukazovala organisaci a&nbsp;strukturu jednotlivých oddělení a&nbsp;závodů bez ohledu na&nbsp;ladné uspořádání nebo souměrnost.</em> Na&nbsp;stránce, kde jsou malé, hnědé fotky ředitelů, jsou tři snímky několikrát tlustě obtažené plnicím perem. Zvýrazněně na&nbsp;mě&nbsp;zírají Hlavnička Josef, Ing. Vavrečka Hugo a&nbsp;Klátil František. Jako by&nbsp;mi&nbsp;trojhlasně říkali: „Jen sa&nbsp;neopovažuj, cérko, ani ať&nbsp;ťa&nbsp;nenapadne nás hodit do&nbsp;smetí. Paprča by&nbsp;ti&nbsp;upadla!“ Uklidňuju pány ředitele, že&nbsp;se&nbsp;nic takového nestane, že&nbsp;jim nic takového nehrozí. Kdybych se&nbsp;těch fotek chtěla zbavit, jako bych vyhazovala do&nbsp;popelnice samu sebe. Jen pány ředitele utřídím. Otřu prach, vyvětrám stránky a&nbsp;přes noc nechám okna otevřená, aby to&nbsp;v&nbsp;domě nepáchlo jak v&nbsp;nějakém starobylém archivu nebo moučnými červy prolezlé svatyni, aby to&nbsp;nesmrdělo jak brhel. To&nbsp;nám vždycky maminka a&nbsp;babička kladly na&nbsp;srdce. Nesmrdět jak brhel. Všechno to&nbsp;tady musí zůstat. Musí to&nbsp;tady všechno na&nbsp;někoho počkat. Ale na&nbsp;koho? Mám strach, že&nbsp;žádnou moji dceru to&nbsp;nebude zajímat. Zajímalo to&nbsp;vždycky jenom tu&nbsp;nejmladší, Guiomar. A&nbsp;ta má&nbsp;teď plné ruce práce s&nbsp;naší farmou. Všechno to&nbsp;šílené papírování, běhání po&nbsp;úřadech, vyplácení gáže kovbojům a&nbsp;celé dny na&nbsp;slunci a&nbsp;na dešti na&nbsp;koňském hřbetě. Možná se&nbsp;do&nbsp;toho ale někdy pustí. Do&nbsp;vzpomínání. Možná až&nbsp;jí&nbsp;bude skoro sedmdesát jako mně a&nbsp;popadne ji&nbsp;melancholie a&nbsp;sevře ji&nbsp;do&nbsp;kleští potažených sametem a&nbsp;bude ji&nbsp;slastně a&nbsp;neúprosně svírat tak jako teď mě. Tak dobře. Dělám to&nbsp;tedy i&nbsp;kvůli Guiomar. Takhle to&nbsp;bude mít větší smysl. Spousta lidí mě&nbsp;přesvědčuje, že&nbsp;bych z&nbsp;těch všech fotek a&nbsp;listin měla uspořádat výstavu, že&nbsp;bych si&nbsp;je&nbsp;neměla nechávat jen pro své vzpomínání. Jsou to&nbsp;prý důležitá svědectví o&nbsp;dědově době. Jistě, je&nbsp;mi&nbsp;to&nbsp;jasné. Ale co&nbsp;je&nbsp;mi&nbsp;do&nbsp;svědectví pro cizí lidi? Chci, aby v&nbsp;těch věcech někdo čmuchal? Aby do&nbsp;nich strkal svůj učený frňák? Aby obracel stránky v&nbsp;albech a&nbsp;vyptával se, kdo to&nbsp;je&nbsp;tady na&nbsp;té&nbsp;fotce a&nbsp;jestli byl dědeček opravdu tak tlustý a&nbsp;proč i&nbsp;v&nbsp;džungli nosil motýlka, nebo jestli opravdu do&nbsp;půl těla svlečený kopal příkop krumpáčem? Nevím. Prostě jen chci, aby to&nbsp;tady uspořádané čekalo. Nechci to&nbsp;dát do&nbsp;žádného neprodyšného plastového kontejneru, v&nbsp;němž by&nbsp;se&nbsp;stránky nepokroutily vlhkem a&nbsp;neprášilo by&nbsp;se&nbsp;na&nbsp;ně, jak mi&nbsp;to&nbsp;onehdá nabízel nějaký vědátor&nbsp;– archivář z&nbsp;místní univerzity. Prý se&nbsp;to&nbsp;tak teď dělá, je&nbsp;to&nbsp;nejnovější hit v&nbsp;archivnictví. Nové trendy v&nbsp;archivnictví, no&nbsp;to&nbsp;mě&nbsp;podržte, to&nbsp;je&nbsp;přece nesmysl, archiváři by&nbsp;se&nbsp;měli držet jak klíšťata něčeho tradičního. Podle mě&nbsp;by&nbsp;ani neměli používat počítač, psát by&nbsp;měli ručně inkoustovými pery a&nbsp;místo mailů posílat dopisy.</span></p>
          <p class="chunk" data-nb-ref-number="9" data-nb-words="279" data-nb-chars="1642"><span class="idea" data-nb-ref-number="9" id="idea9" data-nb-words="279" data-nb-chars="1642">Ale pak si&nbsp;uvědomím, že&nbsp;děda by&nbsp;byl tím archivářovým návrhem asi nejspíš nadšený. Spokojeně by&nbsp;si&nbsp;zamnul ruce, točil by&nbsp;chvilku palci mlýnek a&nbsp;okamžitě by&nbsp;jeden takový neprodyšný kontejner objednal. Nejspíš ve&nbsp;Státech. Taky by&nbsp;do&nbsp;něj nechal nainstalovat zařízení, které by&nbsp;kontrolovalo vlhkost vzduchu, a&nbsp;měl by&nbsp;to&nbsp;všechno propojené se&nbsp;svými Apple Watch. Když by&nbsp;se&nbsp;v&nbsp;kontejneru změnila vlhkost vzduchu, přišla by&nbsp;Janu Antonínovi esemeska a&nbsp;on by&nbsp;okamžitě zařídil, aby se&nbsp;všechno zase dalo do&nbsp;pořádku. Děda, kdyby teď žil, by&nbsp;měl doma nejmodernější Apple a&nbsp;celé dny by&nbsp;psal na&nbsp;Facebook posty se&nbsp;svými myšlenkami, kázáními, básněmi a&nbsp;systémovými zlepšeními. Instagram by&nbsp;zavalil fotkami svých továren a&nbsp;výrobních postupů. Komunikoval by&nbsp;s&nbsp;půlkou světa a&nbsp;s&nbsp;tou druhou by&nbsp;si&nbsp;chatoval na&nbsp;WhatsAppu. Děda by&nbsp;sociální sítě miloval a&nbsp;vyždímal by&nbsp;z&nbsp;nich ten největší kapitál. Mému romantickému sentimentalismu s&nbsp;plnicími pery a&nbsp;dopisy by&nbsp;se&nbsp;vysmál. Když žil, jeho pera byla jen ta&nbsp;nejmodernější a&nbsp;nejraději pracoval s&nbsp;diktovacím přístrojem, psal na&nbsp;nejdražších psacích strojích, a&nbsp;když hrála Lida na&nbsp;klavír, nechal ze&nbsp;Států přivézt speciální nahrávačku, aby se&nbsp;její hra zachovala a&nbsp;on si&nbsp;to&nbsp;mohl pouštět, i&nbsp;když Lida nehrála. Dobře, dědo, tak já&nbsp;o&nbsp;tom ještě popřemýšlím, ale zatím si&nbsp;to&nbsp;tady všechno nechám a&nbsp;budu s&nbsp;tím ztrácet všechen svůj čas, protože je&nbsp;to&nbsp;jako vracet se&nbsp;domů, tam k&nbsp;vám, do&nbsp;Zlína. Protože já&nbsp;ten svůj opravdový domov pořád nemůžu najít. Pořád někam přenáším věci a&nbsp;plánuju, kde vlastně budu žít, jestli tady ve&nbsp;státě Mato Grosso do&nbsp;Sul, nebo na&nbsp;severu v&nbsp;Ceará, kde bych si&nbsp;třeba mohla otevřít českou restauraci, nebo v&nbsp;Sao Paulu.</span></p>
          <p class="chunk" data-nb-ref-number="10" data-nb-words="343" data-nb-chars="2017"><span class="idea" data-nb-ref-number="10" id="idea10" data-nb-words="343" data-nb-chars="2017">Začala jsem ale tím, že&nbsp;jsem se&nbsp;odstěhovala z&nbsp;domu táty Ljubodra­ga v&nbsp;Nova Andradina. Nejdřív do&nbsp;Batayporã. Myslela jsem, že&nbsp;se&nbsp;mi&nbsp;tam bude líbit stejně, jako se&nbsp;tam líbilo dědovi. A&nbsp;nejdřív to&nbsp;tak i&nbsp;bylo. Je&nbsp;tam víc českých rodin a&nbsp;celé to&nbsp;působí hezky vesnicky mile a&nbsp;uspořádaně. Pak mě&nbsp;ale začal přepadat pocit, že&nbsp;to&nbsp;není ono. Takhle si&nbsp;přeci děda svůj brazilský Zlín nemohl představovat! Vždyť tady není ani kavárna, o&nbsp;kině vůbec nemluvím, a&nbsp;v&nbsp;době oběda se&nbsp;člověk může najíst v&nbsp;restauraci na&nbsp;benzinové pumpě, která se&nbsp;jmenuje U&nbsp;Tygra. Dobře. Každou neděli jsem tedy zašla na&nbsp;pečené sele k&nbsp;Tygrovi a&nbsp;sledovala to&nbsp;městečko. Hledala jsem v&nbsp;něm něco, co&nbsp;by&nbsp;připomínalo dědovy plány Možná ty&nbsp;ulice do&nbsp;pravého úhlu a&nbsp;ukázková alej vysokánských palem a&nbsp;dědova busta na&nbsp;kruhovém objezdu. Alej starých pokroucených akátů, která vede k&nbsp;hřbitovu k&nbsp;hrobům baťamanů. Všechno je&nbsp;to&nbsp;milé, pohlednicové, ale že&nbsp;by&nbsp;v&nbsp;tom byl nějaký baťovácký duch, to&nbsp;jsem tedy nepostřehla ani na&nbsp;vteřinu, a&nbsp;to jsem tam bydlela tři roky. V&nbsp;malém domku, kde jsem často mívala zatažené záclony, aby slunce nevybělilo můj starožitný nábytek a&nbsp;maminčin obraz od&nbsp;maďarského malíře. Pokoušela jsem se&nbsp;pěstovat růžové růže, ale vždycky je&nbsp;sežrali červení nenasytní mravenci. Vedle byl baptistický kostel, kde od&nbsp;rána do&nbsp;večera vy­řvávali „Ježíš je&nbsp;král, Ježíš je&nbsp;vůdce“, jako by&nbsp;byl Ježíš nahluchlý. Koupila jsem hezký pozemek a&nbsp;chtěla jsem na&nbsp;něm postavit dům, kde by&nbsp;byla spousta místa taky pro nové České kulturní centrum, pro starodávné maminčiny kyjovské kroje a&nbsp;velká učebna pro hodiny češtiny. Jenže jakmile jsem to&nbsp;koupila, začaly se&nbsp;kolem hromadit levné baráčky, které vypadaly jak špatné napodobeniny domků pro panenky, a&nbsp;začaly se&nbsp;na&nbsp;můj pozemek lepit, a&nbsp;já jsem měla pocit, že&nbsp;se&nbsp;nemůžu nadechnout. Tak jsem zase pozemek prodala. A&nbsp;přestěhovala se&nbsp;pokorně zpátky do&nbsp;Nova Andradina. Koneckonců do&nbsp;Baťovy Dobré Vody je&nbsp;to&nbsp;jenom pár kilometrů, takže když budu chtít dýchat vzduch dědových snů, stačí sednout do&nbsp;džípu a&nbsp;jsem tam za&nbsp;deset minut.</span></p>
          <p class="chunk" data-nb-ref-number="11" data-nb-words="223" data-nb-chars="1311"><span class="idea" data-nb-ref-number="11" id="idea11" data-nb-words="223" data-nb-chars="1311">V&nbsp;poslední době dělám ráda změny. Snídám, kdy chci, nedělám, co&nbsp;nechci, někdy pracuju, někdy ne&nbsp;a&nbsp;nejsem moc zodpovědná ani dochvilná, protože zodpovědnosti a&nbsp;dochvilnosti mám za&nbsp;celý život plné zuby. S&nbsp;gustem chodím pozdě a&nbsp;někdy nepřijdu vůbec. Někdy si&nbsp;kafe uvařím v&nbsp;sedm a&nbsp;někdy v&nbsp;devět a&nbsp;někdy vůbec ne. Na&nbsp;mobilu mám nainstalovanou aplikaci s&nbsp;hrou Moje farma a&nbsp;konečně mám nějakou farmu pod kontrolou. V&nbsp;Mojí farmě v&nbsp;mobilu nikdy nejsou záplavy, krávy nejsou nemocné ani je&nbsp;nežerou jaguáři a&nbsp;slepice vždycky nesou dost vajec, která nesežerou lasičky. Nelítají tam komáři a&nbsp;v&nbsp;trávě se&nbsp;neplazí jedovatí hadi. Onehdá jsem koupila prasata a&nbsp;přistavěla vlastní pekárnu. Ale třeba si&nbsp;brzo nainstaluju nějakou úplně jinou aplikaci. Něco s&nbsp;vesmírem nebo výcvik bojových psů. Mám dojem, že&nbsp;jinak bych pořád opakovala dokola to&nbsp;samé, dokud bych neumřela, a&nbsp;možná bych to&nbsp;tím opakováním ani nepostřehla. Pronajala jsem si&nbsp;byt s&nbsp;velkými okny přes celou zeď, abych viděla, jak zapadá slunce. Z&nbsp;Ljubodragova domu jsem udělala kancelář. A&nbsp;vlastně z&nbsp;něj dělám i&nbsp;rodinné muzeum. A&nbsp;někdy tam přespím. Když je&nbsp;moc horko, stojím v&nbsp;bazénu a&nbsp;koukám na&nbsp;hvězdy. Najdu Jižní kříž a&nbsp;jdu zase spát. Háčkuju při západech slunce a&nbsp;doplétám svetry z&nbsp;bílé vlny, které jsem našla nedokončené v&nbsp;jedné krabici. Byl na&nbsp;ní&nbsp;nápis <em>Svetry Lida</em>.</span></p>
          <p class="chunk" data-nb-ref-number="12" data-nb-words="164" data-nb-chars="979"><span class="idea" data-nb-ref-number="12" id="idea12" data-nb-words="164" data-nb-chars="979">Ale každý den teď přeci jen něco opakuju. Uklízím. Dvě hodiny denně. Jsem zase dochvilná a&nbsp;zodpovědná. Vzpomínání si&nbsp;to&nbsp;zaslouží. Nic nevyhazuju a&nbsp;zní mi&nbsp;v&nbsp;hlavě hudba. Máma hraje Stravinského. Pak Martinů a&nbsp;nakonec Mozarta. A&nbsp;znova. Tichem a&nbsp;zvířeným prachem ze&nbsp;starých, nemoderních knih znějí její přesné tóny, její dokonalý úhoz a&nbsp;správný rytmus. Hraje pro mě&nbsp;na&nbsp;klavír, který mám před sebou. Je&nbsp;to&nbsp;křídlo Kimball z&nbsp;Chicaga a&nbsp;stojí u&nbsp;zdi. Ona za&nbsp;ním sedí, zlehka se&nbsp;naklání, upravuje si&nbsp;výšku stoličky Dostala ho&nbsp;od&nbsp;táty Ljubodraga k&nbsp;narozeninám. Mně tehdy bylo deset a&nbsp;hrála jsem na&nbsp;housle. Přijel kamion a&nbsp;z&nbsp;něj dva staří muži vynesli s&nbsp;hrozným hekáním něco obrovského, zabaleného do&nbsp;mnoha vrstev papíru a&nbsp;skelné vaty. Nemohli projít dveřmi a&nbsp;museli je&nbsp;nejdřív rozmontovat. Pak se&nbsp;ten záhadný předmět vyloupl ze&nbsp;všech vrstev jak lesklé, dokonalé stvoření. Měl nádherný zvuk. Sálala z&nbsp;něj kvalita, tradice, kumšt. Máma se&nbsp;k&nbsp;němu rozběhla. Pohladila křídlo, objala Ljubodraga.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__033.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>