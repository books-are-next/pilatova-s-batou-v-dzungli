<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Ludmila">
    <meta name="apple-mobile-web-app-capable" content="yes">
    <title>Ludmila</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./s_batou_v_dzungli__045.html">
    <link rel="next" href="./s_batou_v_dzungli__047.html">
    <meta name="nb-order" content="42">
    <link rel="self" href="s_batou_v_dzungli__046.html">
    <meta name="nb-identifier" content="pilatova-s-batou-v-dzungli-2e13e28">
    <meta name="nb-role" content="chapter">
  </head>
  <body data-nb-words="1562" data-nb-chars="9026" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="s_batou_v_dzungli__005.html">věnování</a></li>
        <li><a href="s_batou_v_dzungli__006.html">citát</a></li>
        <li><a href="s_batou_v_dzungli__007.html">Jan Antonín Baťa</a></li>
        <li><a href="s_batou_v_dzungli__008.html">Ludmila</a></li>
        <li><a href="s_batou_v_dzungli__009.html">Edita</a></li>
        <li><a href="s_batou_v_dzungli__010.html">Jan Antonín</a></li>
        <li><a href="s_batou_v_dzungli__011.html">Dolores</a></li>
        <li><a href="s_batou_v_dzungli__012.html">Maďarský malíř</a></li>
        <li><a href="s_batou_v_dzungli__013.html">Dolores</a></li>
        <li><a href="s_batou_v_dzungli__014.html">Ljubodrag</a></li>
        <li><a href="s_batou_v_dzungli__015.html">Ludmila</a></li>
        <li><a href="s_batou_v_dzungli__016.html">Edita</a></li>
        <li><a href="s_batou_v_dzungli__017.html">Jindřich Waldes</a></li>
        <li><a href="s_batou_v_dzungli__018.html">Jan Antonín</a></li>
        <li><a href="s_batou_v_dzungli__019.html">Fabrika</a></li>
        <li><a href="s_batou_v_dzungli__020.html">Dolores</a></li>
        <li><a href="s_batou_v_dzungli__021.html">Laďa Pinga</a></li>
        <li><a href="s_batou_v_dzungli__022.html">Edita</a></li>
        <li><a href="s_batou_v_dzungli__023.html">Ludmila</a></li>
        <li><a href="s_batou_v_dzungli__024.html">Ljubodrag</a></li>
        <li><a href="s_batou_v_dzungli__025.html">Dolores</a></li>
        <li><a href="s_batou_v_dzungli__026.html">Ljubodrag</a></li>
        <li><a href="s_batou_v_dzungli__027.html">Fabrika</a></li>
        <li><a href="s_batou_v_dzungli__028.html">Jan Antonín</a></li>
        <li><a href="s_batou_v_dzungli__029.html">Edita</a></li>
        <li><a href="s_batou_v_dzungli__030.html">Jan Antonín</a></li>
        <li><a href="s_batou_v_dzungli__031.html">Ludmila</a></li>
        <li><a href="s_batou_v_dzungli__032.html">Dolores</a></li>
        <li><a href="s_batou_v_dzungli__033.html">Ljubodrag</a></li>
        <li><a href="s_batou_v_dzungli__034.html">Dolores</a></li>
        <li><a href="s_batou_v_dzungli__035.html">Jan Antonín</a></li>
        <li><a href="s_batou_v_dzungli__036.html">Ludmila</a></li>
        <li><a href="s_batou_v_dzungli__037.html">Ljubodrag</a></li>
        <li><a href="s_batou_v_dzungli__038.html">Dolores</a></li>
        <li><a href="s_batou_v_dzungli__039.html">Jan Antonín</a></li>
        <li><a href="s_batou_v_dzungli__040.html">Dolores</a></li>
        <li><a href="s_batou_v_dzungli__041.html">Jan Antonín</a></li>
        <li><a href="s_batou_v_dzungli__042.html">Ljubodrag</a></li>
        <li><a href="s_batou_v_dzungli__043.html">Jan Antonín</a></li>
        <li><a href="s_batou_v_dzungli__044.html">Ludmila</a></li>
        <li><a href="s_batou_v_dzungli__045.html">Edita</a></li>
        <li><a href="s_batou_v_dzungli__046.html">Ludmila</a></li>
        <li><a href="s_batou_v_dzungli__047.html">Edita</a></li>
        <li><a href="s_batou_v_dzungli__048.html">Ljubodrag</a></li>
        <li><a href="s_batou_v_dzungli__049.html">Dolores</a></li>
        <li><a href="s_batou_v_dzungli__050.html">Jan Antonín</a></li>
        <li><a href="s_batou_v_dzungli__051.html">Ljubodrag</a></li>
        <li><a href="s_batou_v_dzungli__052.html">Dolores</a></li>
        <li><a href="s_batou_v_dzungli__053.html">Poznámka autorky: Nedělní metoda</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__045.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">Ludmila</span></h1>
        <p class="chunk" data-nb-ref-number="2" data-nb-words="530" data-nb-chars="3086"><span class="idea" data-nb-ref-number="2" id="idea2" data-nb-words="530" data-nb-chars="3086">Když jsme s&nbsp;Editou přijely do&nbsp;Zlína, dostala jsem vztek. Čirý a&nbsp;ničím neředěný vztek. Vystoupily jsme z&nbsp;vlaku, vzaly jsme si&nbsp;taxík a&nbsp;jely rovnou k&nbsp;nám domů. Když jsem řekla, kam chceme odvézt, taxikář se&nbsp;udiveně podíval a&nbsp;ujistil se: „Nadkostelí, to&nbsp;je&nbsp;dneska ulice Osvoboditelů. Jedete do&nbsp;rozhlasu?“ „Do rozhlasu?“ podivily jsme se&nbsp;s&nbsp;Editou obě nahlas. „Ne, jedeme do&nbsp;vily Jana Antonína Bati, do&nbsp;Nadkostelí,“ řekla jsem. „No vždyť to&nbsp;říkám, do&nbsp;rozhlasu,“ spokojeně odpověděl taxikář. Pochopily jsme to&nbsp;ale, až&nbsp;když jsme vystoupily a&nbsp;prohlédly si&nbsp;cedulku u&nbsp;vchodu. V&nbsp;našem domě teď sídlí Český rozhlas. Chystala jsem se&nbsp;na&nbsp;všelicos. Na&nbsp;lidi, kteří v&nbsp;domě budou žít obklopení každodenní všedností. Budou tam snídat a&nbsp;obědvat, usínat, hádat se&nbsp;a&nbsp;milovat se&nbsp;v&nbsp;našich ložnicích, a&nbsp;já to&nbsp;budu chápat, protože ti&nbsp;lidé v&nbsp;našem domě za&nbsp;nic nemůžou. Prostě to&nbsp;od&nbsp;někoho koupili, nebo snad už&nbsp;i&nbsp;po někom zdědili, a&nbsp;co je&nbsp;jim do&nbsp;naší rodinné tragédie. Byla jsem připravená na&nbsp;nějaké rodiny s&nbsp;dětmi, na&nbsp;všechno možné, jen ne&nbsp;na&nbsp;to, že&nbsp;tam budou nějací zaměstnanci státní instituce, v&nbsp;pokojích nahrávací studia a&nbsp;všechno úplně anonymní a&nbsp;vlastně ničí. Stály jsme před domem, nahlížely do&nbsp;zahrady a&nbsp;dívaly se&nbsp;jako tolikrát z&nbsp;našich oken do&nbsp;svahů a&nbsp;na kopce. Chyběly nám jenom uzlíky poutníků na&nbsp;rameni. Cítily jsme se&nbsp;zase vyhnané a&nbsp;pošpiněné. Podívaly jsme se&nbsp;s&nbsp;Editou na&nbsp;sebe. Dvě staré paní, jedna trochu při těle a&nbsp;s&nbsp;vlasy sčesanými do&nbsp;nemoderního drdolu, druhá vysoká, brýlatá a&nbsp;přísná s&nbsp;mikádem, co&nbsp;se&nbsp;nosilo v&nbsp;třicátých letech, a&nbsp;v&nbsp;květovaných šatech. Obě opřené o&nbsp;elegantní vyřezávané čagany ze&nbsp;vzácných brazilských dřev. Pro místní asi pořád dcery kolaboranta, fašisty, záznamu na&nbsp;černé listině Spojenců. Přestože se&nbsp;ale v&nbsp;tom rozhlasu, kam jsme se&nbsp;nakonec odvážily vstoupit, a&nbsp;pak i&nbsp;jinde ve&nbsp;Zlíně nebo i&nbsp;v&nbsp;Praze na&nbsp;nás tvářili mile a&nbsp;chovali se&nbsp;jako novopečení demokrati a&nbsp;spravedliví mezi všemi. Byli plní pochopení a&nbsp;říkali, že&nbsp;nám chtějí pomoct. Jenže sotva jsme doopravdy v&nbsp;archivech potřebovaly najít důležitá lejstra, s&nbsp;nimiž bychom mohly předstoupit před řádné soudy, zavírali nám dveře před nosem. Lejstra před námi kličkovala a&nbsp;mizela, nebo se&nbsp;úřadové tvářili, že&nbsp;tam nikdy ani nebyla. V&nbsp;tu chvíli jsem zase chtěla být Baťová. Bojovat. Nedat se. Nebýt připosratá. Brazílie byla daleko. Byla jsem doma. Tady ve&nbsp;Zlíně. Těch padesát let jako by&nbsp;někdo odmávnul s&nbsp;lehkostí ptačího křídla. Tož tohle si&nbsp;přece nesmíme nechat líbit, co&nbsp;by&nbsp;tomu řekl tata, že&nbsp;tady tak stojíme a&nbsp;máme dojem, že&nbsp;vlastně nemáme na&nbsp;nic právo. A&nbsp;daly jsme se&nbsp;do&nbsp;toho s&nbsp;Editou společně. My&nbsp;jim dáme, všivákům darebným, neochotným! Komunisti jsou v&nbsp;trapu, tož konec s&nbsp;tím očerňováním. Stačilo! Jako bych vytáhla partitury a&nbsp;začala zkoušet těžkou skladbu. Věděla jsem, že&nbsp;mi&nbsp;to&nbsp;zabere ne&nbsp;dny a&nbsp;měsíce, ale možná léta. Vytočila jsem stoličku, zapnula metronom, upravila si&nbsp;vlasy a&nbsp;protáhla prsty. V&nbsp;kloubech mi&nbsp;zapraskalo a&nbsp;já se&nbsp;najednou cítila tak živá. Jako bych si&nbsp;do&nbsp;žil vstříkla kofein. Dokážeme to, umiňovala jsem si. Tata už&nbsp;nikdy pro tuhle zem nesmí být fašista a&nbsp;zrádce. Pravda musí vyjít na&nbsp;povrch, musí!</span></p>
        <p class="chunk" data-nb-ref-number="3" data-nb-words="180" data-nb-chars="1091"><span class="idea" data-nb-ref-number="3" id="idea3" data-nb-words="180" data-nb-chars="1091">Jenže když už&nbsp;s&nbsp;námi někdo mluvil a&nbsp;svým způsobem to&nbsp;vypadalo, že&nbsp;je&nbsp;na&nbsp;nás i&nbsp;zvědavý… jakmile jsme spustily o&nbsp;nápravě minulosti, o&nbsp;tatovi a&nbsp;procesu… dívali se&nbsp;na&nbsp;nás s&nbsp;jakousi blahosklonností. Jako by&nbsp;tady bylo tolik nespravedlnosti, o&nbsp;níž my&nbsp;dvě staré paní odkudsi z&nbsp;tramtárie, s&nbsp;divným přízvukem, nemáme ani šajnu. Cítila jsem, že&nbsp;tatův proces je&nbsp;něco strašně vzdáleného, že&nbsp;to&nbsp;vůbec nikoho nezajímá, že&nbsp;všichni mají v&nbsp;hlavě hlavně budoucnost, otevřené hranice, zbrusu novou demokracii, prezidenta intelektuála a&nbsp;spisovatele a&nbsp;že na&nbsp;minulost chtějí zapomenout. Ale kruci, byly jsme ve&nbsp;Zlíně, ve&nbsp;městě, kde nám nejenom patří spousta věcí, ale které náš strýc Tomina a&nbsp;náš tata vybudovali a&nbsp;vymysleli! Ale všichni dělali, že&nbsp;jsme sice velmi vážené, zajímavé osoby, ale jaksi z&nbsp;jiné doby, z&nbsp;jiného světa, nebo spíš z&nbsp;jiné planety. Nebylo to&nbsp;deprimující ani ponižující, ale k&nbsp;vzteku. Cítila jsem stejný vztek, jako když jsem dostávala nemastné, neslané dopisy od&nbsp;Rudyho, jako když jsem sama vzdala kariéru pianistky. Tohle jsem vzdát nechtěla. Nechtěla jsem na&nbsp;stará kolena zase něco vzdávat.</span></p>
        <p class="chunk" data-nb-ref-number="4" data-nb-words="618" data-nb-chars="3541"><span class="idea" data-nb-ref-number="4" id="idea4" data-nb-words="618" data-nb-chars="3541">A&nbsp;tak jsme s&nbsp;Editou dalších deset let nedělaly nic jiného, než slídily v&nbsp;archivech v&nbsp;Česku, v&nbsp;Brazílii, v&nbsp;Americe, mluvily s&nbsp;právníky, psaly příbuzným a&nbsp;známým na&nbsp;všechny strany a&nbsp;dožadovaly se&nbsp;očištění tatova jména. A&nbsp;samozřejmě jsme chtěly zpátky i&nbsp;náš dům, kde jsme vyrostly, když nic jiného, tak aspoň ten. Ale všichni se&nbsp;tvářili, že&nbsp;jsme se&nbsp;vlastně zbláznily. Podívejte se&nbsp;přece kolem sebe, co&nbsp;všechno se&nbsp;musí dát do&nbsp;pořádku, co&nbsp;je&nbsp;nám do&nbsp;nějakého fašisty, co&nbsp;se&nbsp;hádal s&nbsp;Benešem a&nbsp;pak se&nbsp;svým synovcem, a&nbsp;chtěl nás všechny vystěhovat do&nbsp;Patagonie. Nebyl to&nbsp;náhodou šílenec? Nahlas to&nbsp;nikdo neřekl, ale nebylo tak těžké si&nbsp;to&nbsp;domyslet z&nbsp;odkašlávání, přešlapování a&nbsp;významných zámlk. Létat do&nbsp;republiky z&nbsp;Brazílie nás zmáhalo, každá cesta byla pro mě&nbsp;delší a&nbsp;obtížnější. A&nbsp;vždycky to&nbsp;byla výprava jak na&nbsp;Turky. A&nbsp;zpátky jsme tahaly kufry plné broušeného skla, kmínu, majoránky, piva a&nbsp;hořčice, krojů a&nbsp;cibulákových hrnků a&nbsp;talířů. Bydlely jsme v&nbsp;hotelích a&nbsp;cítily se&nbsp;jak dva nezvaní hosté. Všichni touží, aby už&nbsp;vypadli, ale protože jsou dobře vychovaní, neřeknou to&nbsp;nahlas. Přesto jsme to&nbsp;nevzdávaly. Stálo to&nbsp;spousty peněz a&nbsp;spousty sil. Pak jsem onemocněla a&nbsp;už jsem nemohla znova vídat Zlín. Sedávala jsem doma a&nbsp;hrála. Ljubodrag už&nbsp;nežil, byla jsem v&nbsp;našem proskleném domě sama. Sama s&nbsp;klavírem, obrazem od&nbsp;maďarského malíře a&nbsp;s&nbsp;tatovými knihami a&nbsp;psacím strojem. A&nbsp;nějaký úspěch nebyl na&nbsp;dohled. Sedávala jsem doma a&nbsp;četla tlusté knihy o&nbsp;hudebních skladatelích z&nbsp;osmnáctého století. A&nbsp;dovezla jsem si&nbsp;i&nbsp;romány Edvarda Valenty, toho škrabala, co&nbsp;s&nbsp;tatou létal kolem světa, a&nbsp;pak proti němu svědčil u&nbsp;soudu. Přišly mi&nbsp;strašně nudné. Hlavně ten o&nbsp;druhé světové válce, jak nějaký muž sedí v&nbsp;chatě kdesi na&nbsp;venkově a&nbsp;nic nedělá, jen má&nbsp;depresi. Tata by&nbsp;ten škvár hodil do&nbsp;kamen. Ale já&nbsp;jsem chtěla poznat svého nepřítele, toho chlapa, co&nbsp;se&nbsp;nám s&nbsp;Editou pořád koukal na&nbsp;nohy, trousil dvojznačné poznámky a&nbsp;slintal, jenom když se&nbsp;nám mohl podívat do&nbsp;výstřihu. A&nbsp;moc se&nbsp;nemyl. Vím, kde se&nbsp;vzala ta&nbsp;jeho nenávist, i&nbsp;když tata to&nbsp;pořád nemohl pochopit, co&nbsp;toho člověka tak žralo. Já&nbsp;myslím, že&nbsp;vím, co&nbsp;ho&nbsp;žralo. To, že&nbsp;jsme ho&nbsp;nežraly my&nbsp;dvě s&nbsp;Editou. To, že&nbsp;si&nbsp;z&nbsp;něho holky Baťovy dělaly srandu, a&nbsp;on to&nbsp;věděl. Nezajímaly nás jeho moudré názory na&nbsp;světovou politiku, protože Edita měla dojem, že&nbsp;jsou trochu zmatené, a&nbsp;taky mu&nbsp;to&nbsp;řekla. Kromě politických přednášek nám recitoval básničky Jiřího Wolkera a&nbsp;asi si&nbsp;myslel, že&nbsp;je&nbsp;to&nbsp;strašně romantické a&nbsp;sladce bolestné, protože Wolker umřel tak mladý. Pořád se&nbsp;vychloubal, že&nbsp;to&nbsp;byl jeho kamarád. Ale nás to&nbsp;moc nezajímalo. Byly jsme tenkrát obě tak trochu husy. Chtěly jsme hlavně tancovat a&nbsp;špičkovat se&nbsp;a&nbsp;koketovat a&nbsp;smát se&nbsp;– to&nbsp;Edvard Valenta zrovna moc neuměl. Byl to&nbsp;takový prkenný panák. Chápu, že&nbsp;se&nbsp;nám potom chtěl pomstít, a&nbsp;udělal to&nbsp;hned, jak dostal příležitost. Kritizoval už&nbsp;tatovu cestu kolem světa a&nbsp;asi přitom zapomněl na&nbsp;všechno to&nbsp;šampaňské, které na&nbsp;ní&nbsp;vypil. Cítím se&nbsp;špatně, když myslím na&nbsp;Edvarda Valentu. Raději si&nbsp;vezmu jinou knížku, Your Career in&nbsp;Music od&nbsp;Harriet Johnsonové a&nbsp;stará čísla hudebního časopisu The Etude. Vyskládám si&nbsp;je&nbsp;na&nbsp;noční stolek, a&nbsp;když nemůžu spát, čtu si, jak správně cvičit prstoklad. A&nbsp;když ani pak neusnu, hraju etudy. Znova. Znova. Zvuk klavíru se&nbsp;rozléhá domem a&nbsp;dole na&nbsp;ulici šumí auta a&nbsp;velké stromy. Jejich kořeny si&nbsp;šuškají o&nbsp;tom, že&nbsp;brzo nebude dost vody, protože přichází horké lednové počasí. Kolibřík pije cukrovou vodu z&nbsp;krmítka, které jsem mu&nbsp;přivázala na&nbsp;balkon. Vypadá spíš jako nějaká přerostlá barevná denní můra než pták.</span></p>
        <p class="chunk" data-nb-ref-number="5" data-nb-words="233" data-nb-chars="1301"><span class="idea" data-nb-ref-number="5" id="idea5" data-nb-words="233" data-nb-chars="1301">Mám chuť zase napsat stařence Gerbecové. Zase nějaké zprávy z&nbsp;Brazílie. O&nbsp;tom, jak Dolores strašně vyrostla, jak vyrostly její dcery a&nbsp;jak vnučka Guiomar začala pracovat na&nbsp;Ljubodragově farmě spolu s&nbsp;Dojojó. Jak mi&nbsp;říká bába a&nbsp;neví, že&nbsp;v&nbsp;Česku to&nbsp;znamená stará a&nbsp;protivná ženská, ale ona mi&nbsp;tak říká, protože bába zní mile a&nbsp;něžně. I&nbsp;mně to&nbsp;tady tak zní. Česká slova ode mne odešla už&nbsp;dávno, ani jsem to&nbsp;nepostřehla. Až&nbsp;ve&nbsp;Zlíně jsem zděšeně pozorovala, jak té&nbsp;řeči najednou vůbec nerozumím. Jak se&nbsp;změnila. Bylo v&nbsp;ní tolik záhadných a&nbsp;prázdných míst, hledala jsem slova a&nbsp;slyšela jsem, že&nbsp;intonace je&nbsp;jiná, úplně jiná, a&nbsp;tu správnou jsem hledala jako slepec svou hůl. A&nbsp;čeština šuměla jemně kolem, bzučela mi&nbsp;v&nbsp;hlavě a&nbsp;uklidňovala mě. Stávalo se&nbsp;mi, že&nbsp;mě&nbsp;napadala slova nejdřív v&nbsp;srbštině, pak v&nbsp;portugalštině a&nbsp;až nakonec v&nbsp;češtině. A&nbsp;bylo to&nbsp;jako další prohra. Říkala jsem si, že&nbsp;je&nbsp;to&nbsp;možná trest té&nbsp;země, kam jsem se&nbsp;vrátila, abych po&nbsp;ní&nbsp;chtěla spravedlnost a&nbsp;majetek. Jako by&nbsp;mi&nbsp;někdo pořád šeptal, že&nbsp;na&nbsp;to&nbsp;nemám právo, protože jsem opustila svou rodnou řeč, protože jsem ji&nbsp;zanedbávala a&nbsp;zapomínala na&nbsp;ni. Zradila ji&nbsp;pro jiné jazyky. Dávala jsem jim přednost jenom proto, že&nbsp;jimi mluvili lidé, kteří mi&nbsp;byli mnohem bližší než hlásky zanechané kdesi v&nbsp;zimních večerech a&nbsp;ledové fujavici války.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__047.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>