<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Jan Antonín">
    <meta name="apple-mobile-web-app-capable" content="yes">
    <title>Jan Antonín</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./s_batou_v_dzungli__017.html">
    <link rel="next" href="./s_batou_v_dzungli__019.html">
    <meta name="nb-order" content="14">
    <link rel="self" href="s_batou_v_dzungli__018.html">
    <meta name="nb-identifier" content="pilatova-s-batou-v-dzungli-624068e">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3571" data-nb-chars="20355">
    <nav role="doc-toc">
      <ul class="plain section">
        <li><a href="s_batou_v_dzungli__005.html">věnování</a></li>
        <li><a href="s_batou_v_dzungli__006.html">citát</a></li>
        <li><a href="s_batou_v_dzungli__007.html">Jan Antonín Baťa</a></li>
        <li><a href="s_batou_v_dzungli__008.html">Ludmila</a></li>
        <li><a href="s_batou_v_dzungli__009.html">Edita</a></li>
        <li><a href="s_batou_v_dzungli__010.html">Jan Antonín</a></li>
        <li><a href="s_batou_v_dzungli__011.html">Dolores</a></li>
        <li><a href="s_batou_v_dzungli__012.html">Maďarský malíř</a></li>
        <li><a href="s_batou_v_dzungli__013.html">Dolores</a></li>
        <li><a href="s_batou_v_dzungli__014.html">Ljubodrag</a></li>
        <li><a href="s_batou_v_dzungli__015.html">Ludmila</a></li>
        <li><a href="s_batou_v_dzungli__016.html">Edita</a></li>
        <li><a href="s_batou_v_dzungli__017.html">Jindřich Waldes</a></li>
        <li><a href="s_batou_v_dzungli__018.html">Jan Antonín</a></li>
        <li><a href="s_batou_v_dzungli__019.html">Fabrika</a></li>
        <li><a href="s_batou_v_dzungli__020.html">Dolores</a></li>
        <li><a href="s_batou_v_dzungli__021.html">Laďa Pinga</a></li>
        <li><a href="s_batou_v_dzungli__022.html">Edita</a></li>
        <li><a href="s_batou_v_dzungli__023.html">Ludmila</a></li>
        <li><a href="s_batou_v_dzungli__024.html">Ljubodrag</a></li>
        <li><a href="s_batou_v_dzungli__025.html">Dolores</a></li>
        <li><a href="s_batou_v_dzungli__026.html">Ljubodrag</a></li>
        <li><a href="s_batou_v_dzungli__027.html">Fabrika</a></li>
        <li><a href="s_batou_v_dzungli__028.html">Jan Antonín</a></li>
        <li><a href="s_batou_v_dzungli__029.html">Edita</a></li>
        <li><a href="s_batou_v_dzungli__030.html">Jan Antonín</a></li>
        <li><a href="s_batou_v_dzungli__031.html">Ludmila</a></li>
        <li><a href="s_batou_v_dzungli__032.html">Dolores</a></li>
        <li><a href="s_batou_v_dzungli__033.html">Ljubodrag</a></li>
        <li><a href="s_batou_v_dzungli__034.html">Dolores</a></li>
        <li><a href="s_batou_v_dzungli__035.html">Jan Antonín</a></li>
        <li><a href="s_batou_v_dzungli__036.html">Ludmila</a></li>
        <li><a href="s_batou_v_dzungli__037.html">Ljubodrag</a></li>
        <li><a href="s_batou_v_dzungli__038.html">Dolores</a></li>
        <li><a href="s_batou_v_dzungli__039.html">Jan Antonín</a></li>
        <li><a href="s_batou_v_dzungli__040.html">Dolores</a></li>
        <li><a href="s_batou_v_dzungli__041.html">Jan Antonín</a></li>
        <li><a href="s_batou_v_dzungli__042.html">Ljubodrag</a></li>
        <li><a href="s_batou_v_dzungli__043.html">Jan Antonín</a></li>
        <li><a href="s_batou_v_dzungli__044.html">Ludmila</a></li>
        <li><a href="s_batou_v_dzungli__045.html">Edita</a></li>
        <li><a href="s_batou_v_dzungli__046.html">Ludmila</a></li>
        <li><a href="s_batou_v_dzungli__047.html">Edita</a></li>
        <li><a href="s_batou_v_dzungli__048.html">Ljubodrag</a></li>
        <li><a href="s_batou_v_dzungli__049.html">Dolores</a></li>
        <li><a href="s_batou_v_dzungli__050.html">Jan Antonín</a></li>
        <li><a href="s_batou_v_dzungli__051.html">Ljubodrag</a></li>
        <li><a href="s_batou_v_dzungli__052.html">Dolores</a></li>
        <li><a href="s_batou_v_dzungli__053.html">Poznámka autorky: Nedělní metoda</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__017.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Jan Antonín</span></h1>
        <section>
          <p class="chunk" data-nb-ref-number="2" data-nb-words="17" data-nb-chars="102"><span class="idea" data-nb-ref-number="2" id="idea2" data-nb-words="17" data-nb-chars="102">„Přijedu tam ve&nbsp;správnou chvíli sám, neboť jsem rozhodnut se&nbsp;tam jednou vrátiti. Vrátiti se&nbsp;do&nbsp;Zlína.“</span></p>
        </section>
        <section>
          <p class="chunk" data-nb-ref-number="3" data-nb-words="165" data-nb-chars="941"><span class="idea" data-nb-ref-number="3" id="idea3" data-nb-words="165" data-nb-chars="941">Někdy v&nbsp;Praze potkávám Jindru Waldese, ale vyhýbám se&nbsp;mu. Cítím, že&nbsp;stejně jako já&nbsp;ještě nechce nechat všechno být. A&nbsp;že by&nbsp;se&nbsp;vyptával. A&nbsp;že bych neměl odpovědi. A&nbsp;že by&nbsp;si&nbsp;chtěl povídat. A&nbsp;já nemám na&nbsp;řeči náladu. Do&nbsp;Zlína se&nbsp;skoro vůbec nevydávám. Nemám na&nbsp;to&nbsp;dost elánu. No&nbsp;dobře. Nemůžu tam. Všechno by&nbsp;tam na&nbsp;mě&nbsp;mluvilo. Vykládalo. Příběhy spí ve&nbsp;zdech a&nbsp;cihlách domů. Vcházejí i&nbsp;do našich snů. Nemusím na&nbsp;tom místě hned být, abych si&nbsp;ho&nbsp;mohl představovat. Mám ho&nbsp;přece v&nbsp;sobě a&nbsp;dodnes dýchám jeho vzduch. Do&nbsp;Brazílie se&nbsp;taky občas podívám, přeci jen dali mi&nbsp;občanství, vážili si&nbsp;mě&nbsp;tam. Nápady, které malým Čecháčkům připadaly velikášské, obdivovali. Brazilský prezident Getúlio Vargas se&nbsp;nebál rozmachu, nemyslel si, že&nbsp;stromy nemají růst příliš vysoko do&nbsp;nebe, protože ta&nbsp;jeho ohromná země by&nbsp;ani nesnesla někoho, kdo nezvládá přemýšlet rozmáchle a&nbsp;velkoryse. Měl s&nbsp;Brazílií velké plány, stejně jako já. A&nbsp;tak jsem mu&nbsp;věnoval báseň:</span></p>
        </section>
        <section>
          <p class="chunk" data-nb-ref-number="4" data-nb-words="1" data-nb-chars="6"><span class="idea" data-nb-ref-number="4" id="idea4" data-nb-words="1" data-nb-chars="6">VARGAS</span></p>
        </section>
        <section>
          <p class="chunk" data-nb-ref-number="5" data-nb-words="21" data-nb-chars="118"><span class="idea" data-nb-ref-number="5" id="idea5" data-nb-words="6" data-nb-chars="29">Jenom jeden zrodil se&nbsp;tu&nbsp;král<br></span>
            <span class="idea" data-nb-ref-number="6" id="idea6" data-nb-words="5" data-nb-chars="28">V&nbsp;této nové, převeliké zemi.<br></span>
            <span class="idea" data-nb-ref-number="7" id="idea7" data-nb-words="6" data-nb-chars="30">Jeden jenom za&nbsp;titul ten stál,<br></span>
            <span class="idea" data-nb-ref-number="8" id="idea8" data-nb-words="4" data-nb-chars="31">Umělť vládnout řádem, nadějemi.</span>
          </p>
        </section>
        <section>
          <p class="chunk" data-nb-ref-number="6" data-nb-words="23" data-nb-chars="128"><span class="idea" data-nb-ref-number="9" id="idea9" data-nb-words="7" data-nb-chars="35">Jen ten jeden velký v&nbsp;malých tříšti<br></span>
            <span class="idea" data-nb-ref-number="10" id="idea10" data-nb-words="8" data-nb-chars="34">Zrodil se&nbsp;v&nbsp;té zemi za&nbsp;let stovku,<br></span>
            <span class="idea" data-nb-ref-number="11" id="idea11" data-nb-words="5" data-nb-chars="32">Schopný stavět této země příští,<br></span>
            <span class="idea" data-nb-ref-number="12" id="idea12" data-nb-words="3" data-nb-chars="27">Fantastické jako verneovku.</span>
          </p>
        </section>
        <section>
          <p class="chunk" data-nb-ref-number="7" data-nb-words="20" data-nb-chars="116"><span class="idea" data-nb-ref-number="13" id="idea13" data-nb-words="6" data-nb-chars="31">Jeden Vargas jenom se&nbsp;tu&nbsp;zrodil<br></span>
            <span class="idea" data-nb-ref-number="14" id="idea14" data-nb-words="4" data-nb-chars="29">Z&nbsp;tlupy holořitných vřešťanů;<br></span>
            <span class="idea" data-nb-ref-number="15" id="idea15" data-nb-words="6" data-nb-chars="31">Jediný, jenž za&nbsp;vládce se&nbsp;hodil<br></span>
            <span class="idea" data-nb-ref-number="16" id="idea16" data-nb-words="4" data-nb-chars="25">Této velké země křesťanů.</span>
          </p>
        </section>
        <section>
          <p class="chunk" data-nb-ref-number="8" data-nb-words="21" data-nb-chars="120"><span class="idea" data-nb-ref-number="17" id="idea17" data-nb-words="5" data-nb-chars="31">Byl to&nbsp;člověk horizontů, stepí,<br></span>
            <span class="idea" data-nb-ref-number="18" id="idea18" data-nb-words="6" data-nb-chars="31">nichž se&nbsp;zrodil pampě na&nbsp;jižní.<br></span>
            <span class="idea" data-nb-ref-number="19" id="idea19" data-nb-words="7" data-nb-chars="34">Viděl. Ti&nbsp;kol něj však byli slepí,<br></span>
            <span class="idea" data-nb-ref-number="20" id="idea20" data-nb-words="3" data-nb-chars="24">Malí, úzkoprsí, hamižní.</span>
          </p>
        </section>
        <section>
          <p class="chunk" data-nb-ref-number="9" data-nb-words="305" data-nb-chars="1831"><span class="idea" data-nb-ref-number="21" id="idea21" data-nb-words="305" data-nb-chars="1831">Vybudoval jsem pro toho brazilského velikána v&nbsp;nehostinných oblastech fungující města, moje malé Zlíny. Brazilci to&nbsp;dodnes považují za&nbsp;vizionářský zázrak a&nbsp;pokrok a&nbsp;dokonce mě&nbsp;chtěli navrhnout na&nbsp;Nobelovu cenu míru jako brazilského kandidáta. Tohle ale připadalo velikášské zase mně. Přišlo mi, že&nbsp;jejich generál Rondon, který nezastřelil ani jednoho indiána a&nbsp;naopak se&nbsp;jich zastával, kde mohl, si&nbsp;tu&nbsp;cenu zaslouží mnohem víc. Stejně se&nbsp;ale do&nbsp;Brazílie vracím jenom málokdy. A&nbsp;na místa, která by&nbsp;se&nbsp;mohla někomu zdát úplně zbytečná. Třeba ke&nbsp;stromu volavek za&nbsp;Batayporou. Tam se&nbsp;mi&nbsp;ale nepovedlo vybudovat žádnou továrnu, jak jsem si&nbsp;představoval. Chtěl jsem, aby lidi měli práci, a&nbsp;zároveň jsem chtěl každému, kdo se&nbsp;usadí, prodat malý pozemek, aby si&nbsp;mohl vypěstovat, co&nbsp;potřebuje. Nevedla tam žádná pořádná silnice a&nbsp;lidi museli být samostatní a&nbsp;sebevědomí. Měli by&nbsp;práci a&nbsp;zároveň půdu, tohle jsem chtěl, tohle bylo to&nbsp;pravé, co&nbsp;zdejší pustiny potřebovaly. Tohle jsem pro ně&nbsp;vymyslel. A&nbsp;taky jsem si&nbsp;říkal, že&nbsp;by&nbsp;se&nbsp;to&nbsp;hrozně líbilo Tominovi, protože ten mi&nbsp;jednou v&nbsp;létadle říkal: „Kdyby tak přišlo pořádné zemětřesení, které by&nbsp;zpustošilo celý kraj, aby se&nbsp;tyhle ubohé chalupy tady zbořily! Pak by&nbsp;se&nbsp;mohly postavit nové domy a&nbsp;svět by&nbsp;žasl, jaký lid by&nbsp;mohl povstat z&nbsp;našich Slováků a&nbsp;Hanáků.“ Tak tady by, milý Tomino, nemuselo přijít žádné zemětřesení. Tady stačilo jen vypálit a&nbsp;přemoci divoký prales. Tady by&nbsp;se&nbsp;bývalo mohlo stavět doslova na&nbsp;zelené pastvině, tady jsem mohl uskutečnit všechno to, o&nbsp;čem jsme snili, skloubit tempo a&nbsp;výhody průmyslového města s&nbsp;poklidem a&nbsp;krásou venkovského života. Jenže tehdy už&nbsp;jsem bojoval na&nbsp;dvou frontách. Se&nbsp;synovcem Tomíkem a&nbsp;jeho matkou o&nbsp;dědictví a&nbsp;s&nbsp;komunisty o&nbsp;Zlín a&nbsp;o&nbsp;čest. Kapitál se&nbsp;ztenčoval, pomluvy utěšeně bujely, jako by&nbsp;se&nbsp;živily vší tou mizérií, a&nbsp;síly docházely.</span></p>
          <p class="chunk" data-nb-ref-number="10" data-nb-words="361" data-nb-chars="2053"><span class="idea" data-nb-ref-number="22" id="idea22" data-nb-words="361" data-nb-chars="2053">Takže Batayporã, moje Baťova Dobrá Voda, zůstala bez továrny. Je&nbsp;to&nbsp;dodnes malé městečko obklopené farmami a&nbsp;červenou písčitou půdou, na&nbsp;které pořádně nic neroste, jen dýchavičná tráva, a&nbsp;na té&nbsp;se&nbsp;dá&nbsp;pást jen dobytek a&nbsp;koně. Přesto si&nbsp;tam u&nbsp;stromu volavek občas dám šlofík. Strom roste v&nbsp;močále, kolem malý kopeček hlíny, přesně tak velký, abych se&nbsp;na&nbsp;něj stočil do&nbsp;klubíčka, nebo si&nbsp;pohodlně natáhl nohy a&nbsp;opřel je&nbsp;o&nbsp;ztrouchnivělý kmen vyčuhující z&nbsp;vody. Bílé volavky tady hřadují, je&nbsp;to&nbsp;jejich noclehárna. Přilétají večer a&nbsp;obsypou strom jako opeřené ovoce. Hebká křídla jemně hladí vzduch a&nbsp;mě asi nejspíš uklidňuje, že&nbsp;tady jeho vrstvy ještě nejsou prostoupené žádnou historií. Jediné historické památky jsou místní obyvatelé, kteří se&nbsp;sem přistěhovali před padesáti lety, když jsem Batayporu zakládal. Baťova Dobrá Voda. To&nbsp;už&nbsp;jsem vám říkal, já&nbsp;vím. Opakuju se, to&nbsp;vím taky. To&nbsp;jsem se&nbsp;ale naučil tady. Tady si&nbsp;lidi raději všechno několikrát zopakují, aby si&nbsp;rozuměli. Aby se&nbsp;nepletli. Baťova Dobrá Voda. Zní to&nbsp;pěkně, v&nbsp;indiánském jazyku guaraní, přestože tady už&nbsp;žádní indiáni nezbyli. A&nbsp;někdy v&nbsp;dálce na&nbsp;cestě vystlané vrstvami červeného prachu a&nbsp;kravinců zahlédnu pana Laďu. Myslím, že&nbsp;se&nbsp;sem vrací stejně jako já, i&nbsp;když on&nbsp;leží kousek odsud na&nbsp;malém hřbitově, k&nbsp;němuž vede alej ohromných rozložitých akátů. Laďa se&nbsp;potlouká kolem, a&nbsp;i když bych si&nbsp;moc přál, aby se&nbsp;ke&nbsp;mně občas přidal a&nbsp;jen tak jsme spolu chvilku zase pobyli, on&nbsp;se&nbsp;vždycky stáhne, jako by&nbsp;se&nbsp;styděl za&nbsp;to, jak dopadl. Nepamatuju si&nbsp;jeho příjmení, ale byl to&nbsp;ten nejzvláštnější baťovec, jakého si&nbsp;dokážete představit. Tolik fortelu ten chlap měl, na&nbsp;co&nbsp;sáhl, to&nbsp;spravil, nebo vymyslel, jak by&nbsp;se&nbsp;co&nbsp;dalo postavit, a&nbsp;navíc byl z&nbsp;Hané, a&nbsp;tak jsme si&nbsp;mohli povykládat po&nbsp;moravsku a&nbsp;nemuseli jsme se&nbsp;s&nbsp;tím moc žinýrovat, a&nbsp;Laďa mě&nbsp;vždycky dokázal rozesmát a&nbsp;obehrát v&nbsp;kartách. Moc pil a&nbsp;umřel na&nbsp;to, pravda, tož to&nbsp;by&nbsp;baťovec neměl, upíjet se&nbsp;k&nbsp;smrti, ale co&nbsp;už, ve&nbsp;Zlíně nejsme, a&nbsp;to jsem si&nbsp;taky vlastně definitivně přiznal až&nbsp;tady a&nbsp;teď, tož právě včilkaj. Že&nbsp;Zlín je&nbsp;přelud.</span></p>
          <p class="chunk" data-nb-ref-number="11" data-nb-words="182" data-nb-chars="1026"><span class="idea" data-nb-ref-number="23" id="idea23" data-nb-words="182" data-nb-chars="1026">Volavky přilétnou, pozdravíme se&nbsp;v&nbsp;jejich řeči a&nbsp;ony mi&nbsp;vykládají, kdo umřel, kdo se&nbsp;znova a&nbsp;jak narodil, mluví o&nbsp;sporech s&nbsp;mravenečníky, o&nbsp;churavém koníkovi, co&nbsp;má&nbsp;nádor na&nbsp;zadní noze a&nbsp;lakomý kovboj mu&nbsp;nechce koupit lék. Vyprávění volavek nemá žádný cíl, nechtějí ničím nic říct, jen hřadují a&nbsp;vykládají si, co&nbsp;se&nbsp;děje. Je&nbsp;to&nbsp;po&nbsp;těch velkých a&nbsp;nepěkných věcech a&nbsp;sporech a&nbsp;právu a&nbsp;spravedlnosti a&nbsp;dějinách tak uklidňující a&nbsp;plné útěchy. Má&nbsp;to&nbsp;ale jen jednu chybu. Kdybych pod tím stromem zůstal moc dlouho, poddal bych se&nbsp;tomu. Splynul bych s&nbsp;místními vrstvami vzduchu, až&nbsp;bych úplně ztratil povědomí o&nbsp;sobě samém. A&nbsp;znova bych se&nbsp;narodil tady. A&nbsp;to nechci. Ještě ne. Nechci. Nechci to&nbsp;Kupkovo: „… moje já&nbsp;je&nbsp;již hodně daleko v&nbsp;prostoru vesmíru.“ Není. Ještě je&nbsp;tady. Ještě nemá klid. Ještě je&nbsp;čas. Ještě není všechno hotové, všechno rozmotané, všechno napravené a&nbsp;čisté. Pravda ještě nevyšla jako olej na&nbsp;vodu. A&nbsp;možná ani nikdy nevyjde. Zatím mi&nbsp;to&nbsp;nevadí. Zatím se&nbsp;nechci stát bílou volavkou v&nbsp;močálu za&nbsp;mou Dobrou Vodou.</span></p>
          <p class="chunk" data-nb-ref-number="12" data-nb-words="895" data-nb-chars="4967"><span class="idea" data-nb-ref-number="24" id="idea24" data-nb-words="895" data-nb-chars="4967">Praha mi&nbsp;teď vyhovuje víc. Sedávám na&nbsp;lavičkách jako nějaký shrbený dědek, jen papuče a&nbsp;placatice se&nbsp;slivovicí pod kabátem mi&nbsp;chybějí. Pořád mám ale velké plány. Pomalu a&nbsp;postupně sem lákám vnučku Dolores. S&nbsp;pravnučkou Guiomar to&nbsp;nevyšlo. Studovala v&nbsp;Praze češtinu, ale zdálo se&nbsp;mi, že&nbsp;to&nbsp;tady na&nbsp;ni&nbsp;nějak moc padá. Navíc si&nbsp;asi po&nbsp;roce uvědomila, že&nbsp;jí&nbsp;chybí Brazílie a&nbsp;ty její krávy a&nbsp;koně, a&nbsp;já jsem jí&nbsp;nijak nebránil. I&nbsp;když zrovna ona má&nbsp;na&nbsp;to, aby vedla nějakou fabriku, a&nbsp;ne jenom farmu v&nbsp;pralese a&nbsp;folklorní kroužek. Musel jsem se&nbsp;ale naučit, že&nbsp;zabejčenost mi&nbsp;nikdy k&nbsp;ničemu vlastně nebyla. A&nbsp;hrdost možná taky ne. Ani horká hlava. A&nbsp;Guiomar je&nbsp;hrdá a&nbsp;pracovitá a&nbsp;tolik se&nbsp;podobá Tominovi. Dokonce to&nbsp;o&nbsp;sobě ví&nbsp;a&nbsp;někdy prohlašuje, že&nbsp;je&nbsp;strýček Tomáš, když honí do&nbsp;práce sebe i&nbsp;kovboje v&nbsp;neděli. Je&nbsp;v&nbsp;ní jeho neuvěřitelná energie a&nbsp;střízlivost, která mně chyběla. Neláká ji&nbsp;rozmach a&nbsp;velikost jako mě. Stojí nohama pevně na&nbsp;zemi a&nbsp;zároveň dře jako kůň. Jenže Praha a&nbsp;Česko nejsou její živel. Zkoušel jsem to&nbsp;asi rok, když studovala v&nbsp;Praze. Jenže nějak to&nbsp;nebylo ono, míjeli jsme se. No&nbsp;dobře, tak mi&nbsp;vzdorovala, její sny nebyly tak lehce prostupné a&nbsp;nepouštěla si&nbsp;mě&nbsp;v&nbsp;nich moc k&nbsp;tělu. Snila o&nbsp;farmě, ujížděla tryskem na&nbsp;hnědákovi po&nbsp;nekonečných past­vinách a&nbsp;já jsem jí&nbsp;nestačil, nenechala mě&nbsp;nikdy domluvit. Tak jsem ji&nbsp;nechal jít. Přestal jsem se&nbsp;jí&nbsp;vtírat do&nbsp;snů a&nbsp;nesesílal na&nbsp;ni&nbsp;déjà vu. Ale stejně mi&nbsp;to&nbsp;nedalo, musel jsem o&nbsp;tom pořád přemýšlet. O&nbsp;tom jejím vzdoru. Je&nbsp;totiž jiná, než byly ženské za&nbsp;mých časů. Dřív jsem si&nbsp;nikdy nedovedl představit, že&nbsp;by&nbsp;nějaká ženská od&nbsp;nás ve&nbsp;fabrice něco řídila, nebo nedej bože rozhodovala třeba o&nbsp;penězích… Ale no&nbsp;dobře, třeba i&nbsp;takové byly, ale dělaly to&nbsp;tak nějak skrytě, nikdo jim nikdy nepřiznal žádné velké zásluhy. Prostě proto, že&nbsp;ženy jsou podle mého na&nbsp;světě kvůli něčemu stejně zásadnímu&nbsp;– no&nbsp;ano, mají rodit děti a&nbsp;starat se&nbsp;o&nbsp;rodinu a&nbsp;domácnost. A&nbsp;co je&nbsp;na&nbsp;tom proboha divného? Vždyť je&nbsp;to&nbsp;stejně odpovědná a&nbsp;těžká práce jako práce každého baťamana. Guiomar je&nbsp;ale jiná. Je&nbsp;to&nbsp;krásný Tomina v&nbsp;džínách a&nbsp;s&nbsp;vlající dlouhou hřívou. Nikdy bych si&nbsp;to&nbsp;nepřiznal, kdybych ji&nbsp;tak dlouho a&nbsp;rád nepozoroval. Časy se&nbsp;změnily a&nbsp;já jsem se&nbsp;taky možná změnil. To&nbsp;Guiomar mi&nbsp;otevřela oči. Moje dcera Ludmila byla taky taková, u&nbsp;té jsem to&nbsp;ale ještě nestrávil, ale pravnučce člověk ledacos odpustí, i&nbsp;sklony ke&nbsp;svobodomyslnosti. Ale stejně si&nbsp;myslím, že&nbsp;jsem plány s&nbsp;Guiomar opustil hlavně proto, že&nbsp;česky umí jen slušně. Rozumí dobře, jenže prostě nemluví úplně dokonale. Je&nbsp;jazyk klíč ke&nbsp;všemu? S&nbsp;Dolores je&nbsp;to&nbsp;totiž docela jiné. Je&nbsp;to&nbsp;možná tím, že&nbsp;ona je&nbsp;vnučka a&nbsp;Guiomar pravnučka, čili je&nbsp;na&nbsp;rodinném stromě o&nbsp;větev blíž. Každopádně Dolores mi&nbsp;dokonale rozumí, když na&nbsp;ni&nbsp;ve&nbsp;snu promluvím, zato Guiomar se&nbsp;leckdy zatváří nechápavě nebo odmítavě otočí hlavu na&nbsp;stranu, jako divoký kůň, který se&nbsp;nedá jen tak ochočit. Dolores ale taky dlouho znám, osobně, řekl bych. Guiomar už&nbsp;jenom jako pozorovatel, který ji&nbsp;nemohl vzít na&nbsp;klín, ani jí&nbsp;neukázal, jak se&nbsp;správně buší do&nbsp;hřebíku kladivem a&nbsp;vyměňuje žárovka, tak jak jsem to&nbsp;ukazoval Dolores, když byla malá. Líbilo se&nbsp;mi&nbsp;na&nbsp;ní, že&nbsp;věděla, že&nbsp;mám rád hlavně svoje vnuky prostě proto, že&nbsp;to&nbsp;byli kluci jako buci, ale stejně se&nbsp;nedala! Měla svou výhodu. Bydlela se&nbsp;mnou ve&nbsp;vile v&nbsp;Batatubě, a&nbsp;kluci se&nbsp;k&nbsp;nám dostali jen o&nbsp;svátcích a&nbsp;o&nbsp;Vánocích, a&nbsp;tak mě&nbsp;Dolores měla pro sebe a&nbsp;já si&nbsp;časem zvykl, že&nbsp;bez ní&nbsp;nemůžu být. I&nbsp;dnes jsme pořád spolu. Stará se&nbsp;o&nbsp;můj archiv, o&nbsp;naše knihy, které shromažďovala Maja a&nbsp;pak jako ve&nbsp;sběratelské horečce Ludmila. Dolores pečlivě a&nbsp;s&nbsp;láskou podlepuje každou stránku mých strojopisů, speciální průsvitné nálepky lepí na&nbsp;každý prodřený nebo roztržený papír v&nbsp;sešitech vázaných v&nbsp;kůži s&nbsp;kroužkovou vazbou, do&nbsp;nichž jsem datloval své básně. Všude, kam se&nbsp;stěhuje, ze&nbsp;Sao Paula do&nbsp;Mato Grosso do&nbsp;Sul, z&nbsp;farmy do&nbsp;Batayporã a&nbsp;do Ljubodragovy kanceláře, všude s&nbsp;sebou tahá můj starý stroj. Světlá kůže obalu se&nbsp;už&nbsp;drolí tak, že&nbsp;se&nbsp;brzo rozpadne, přední kapsa, kam jsem si&nbsp;dával sešit s&nbsp;poznámkami, se&nbsp;už&nbsp;dočista utrhla, ale pořád je&nbsp;to&nbsp;můj stroj. Pořád jsem tady. A&nbsp;každou fotku, kterou najde v&nbsp;šuplíku v&nbsp;mém těžkém psacím stole, si&nbsp;pečlivě prohlédne, zařadí ji&nbsp;podle data a&nbsp;dá do&nbsp;nějakého alba. Ještě předtím ji&nbsp;ale podlepí, někdy, a&nbsp;to je&nbsp;naprostá extáze, někdy ji&nbsp;hezky políbí. Dolores. Bolestná. To&nbsp;jméno se&nbsp;mi&nbsp;nelíbilo, dal bych přednost něčemu českému, něčemu plnokrevnějšímu. Dolor znamená bolest španělsky, dor je&nbsp;to&nbsp;portugalsky, a&nbsp;já věřím na&nbsp;nomen omen, na&nbsp;to, že&nbsp;moje Dolores by&nbsp;měla dostat nějaké české jméno jako Bohumila, nebo Radoslava, nebo to&nbsp;moderní Petra. Protože ona by&nbsp;neměla mít žádnou bolest. To&nbsp;ona chápe, že&nbsp;jen tím, že&nbsp;bude pročítat moje účetní knihy, čichat k&nbsp;starým klapkám stroje a&nbsp;luštit moje vybledlé písmo na&nbsp;zadních stranách fotek, s&nbsp;ní zůstanou staré dobré časy. S&nbsp;gustem to&nbsp;pozoruju a&nbsp;každou noc jí&nbsp;šeptám, že&nbsp;dělá dobře. Ano, chápete to&nbsp;správně. Dokud na&nbsp;nás někdo myslí, jsme tady. Můžeme tady být.</span></p>
          <p class="chunk" data-nb-ref-number="13" data-nb-words="311" data-nb-chars="1663"><span class="idea" data-nb-ref-number="25" id="idea25" data-nb-words="311" data-nb-chars="1663">Když Dolores přijede do&nbsp;Prahy, okamžitě se&nbsp;jí&nbsp;můžu dostat do&nbsp;hlavy, do&nbsp;snů, do&nbsp;podvědomí, kam se&nbsp;mi&nbsp;zachce. Dělám to&nbsp;rád. Rád se&nbsp;do&nbsp;ní&nbsp;hroužím, do&nbsp;její vnímavé, empatické duše s&nbsp;dvojí tváří blíženců. Chodím s&nbsp;ní po&nbsp;památkách, nahlížím jí&nbsp;přes rameno, když si&nbsp;kupuje cetky v&nbsp;turistických obchodech, a&nbsp;pořád s&nbsp;ni mám velké plány. Jen jednou mě&nbsp;pořádně vyděsila. Asi jsem to&nbsp;přehnal, když jsem jí&nbsp;začal vkládat do&nbsp;mozku všechny ty&nbsp;silné první dojmy. Chtěl jsem na&nbsp;ni&nbsp;zapůsobit, mocně jí&nbsp;připomenout, kde je&nbsp;její místo, za&nbsp;co&nbsp;má&nbsp;bojovat a&nbsp;o&nbsp;co se&nbsp;má&nbsp;zajímat, a&nbsp;ne se&nbsp;jen tak poflakovat po&nbsp;památkách s&nbsp;tlupou nadržených brazilských panáčků z&nbsp;dobrých rodin. Chtěl jsem, aby nikdy na&nbsp;ty&nbsp;první dojmy nezapomněla, aby to&nbsp;s&nbsp;ní všechno zatřáslo a&nbsp;vytřáslo jí&nbsp;tu&nbsp;její povrchní mladinkou fajnovost z&nbsp;těla. No&nbsp;a&nbsp;ona se&nbsp;rozbrečela a&nbsp;řvala a&nbsp;řvala, až&nbsp;jsem měl pocit, že&nbsp;vypustí duši. No&nbsp;jen se&nbsp;nade mnou moc nepohoršujte! Vždyť Dolores se&nbsp;o&nbsp;to teď sama zajímá. O&nbsp;tu „systémovou psychologii“, to&nbsp;jsou takové věci okolo předků a&nbsp;rodinných stromů a&nbsp;genů a&nbsp;já nevím co&nbsp;všechno. Takže tím zase láká k&nbsp;sobě ona mě, a&nbsp;jsme si&nbsp;kvit. A&nbsp;basta. Uklidnila ji&nbsp;kupodivu až&nbsp;cesta do&nbsp;Zlína. Ta&nbsp;se&nbsp;mi&nbsp;povedla! Sedl jsem si&nbsp;vzadu k&nbsp;ní do&nbsp;taxíku a&nbsp;vkládal jí&nbsp;postupně, a&nbsp;teď už&nbsp;mnohem opatrněji, do&nbsp;té&nbsp;její blonďaté hlavinky staré obrázky, které mám pečlivé schované a&nbsp;utříděné. Bylo to&nbsp;jako zakládat diapozitivy do&nbsp;promítačky. Však jsme se&nbsp;jí&nbsp;těch fotek s&nbsp;Majou naukazovali! Teď šlo jenom o&nbsp;to, aby si&nbsp;je&nbsp;všechny pěkně postupně vybavila, a&nbsp;když to&nbsp;klaplo, začal jsem pomaličku s&nbsp;touhou po&nbsp;domově. Co&nbsp;na&nbsp;tom, že&nbsp;je&nbsp;doma v&nbsp;Brazílii. Na&nbsp;to&nbsp;vám kašlu, Dolores je&nbsp;moje vnučka a&nbsp;doma je&nbsp;tady, a&nbsp;hotovo!</span></p>
          <p class="chunk" data-nb-ref-number="14" data-nb-words="643" data-nb-chars="3806"><span class="idea" data-nb-ref-number="26" id="idea26" data-nb-words="643" data-nb-chars="3806">Jednou, když jsem zabloudil na&nbsp;Vinohrady, potuloval se&nbsp;Grébovkou a&nbsp;hleděl na&nbsp;pohasínající světla pode mnou, představoval jsem si&nbsp;chuť a&nbsp;vůni vína a&nbsp;potkal jsem tam náhodou Jindru Waldese. Zase si&nbsp;nemohl pomoct a&nbsp;byl se&nbsp;podívat na&nbsp;svou zbouranou vilu. My&nbsp;totiž můžeme vidět i&nbsp;to, co&nbsp;bylo zničené, vždycky zůstanou v&nbsp;určité vrstvě vzduchu obrysy minulosti. Nikdy se&nbsp;nic neztrácí, jen se&nbsp;to&nbsp;ukládá ve&nbsp;vrstvách a&nbsp;my, co&nbsp;nemůžeme pít a&nbsp;chutnat víno, si&nbsp;to&nbsp;vynahrazujeme tím, že&nbsp;ochutnáváme jednotlivé vrstvy vzpomínek, obrysy dávno zbouraných domů a&nbsp;jejich pachy. Nebýt znamená vnímat intenzivněji pachy a&nbsp;vůně, čichové stopy, které tady všichni zanechali. Sem tam se&nbsp;zaposlouchat do&nbsp;toho, co&nbsp;říkají. Můžeme se&nbsp;procházet jejich zdmi a&nbsp;potkávat ty, kteří tam žili. Je&nbsp;to&nbsp;příjemné, někdy to&nbsp;dokonce dokáže zahnat samotu. Takže jsem tam jednou v&nbsp;podvečer narazil na&nbsp;Jindru. Stoupl si&nbsp;vedle mě&nbsp;a&nbsp;taky se&nbsp;kochal výhledem. Za&nbsp;zády nám supěli běžci a&nbsp;jejich značková trička z&nbsp;chytrých materiálů nasáklá potem trochu znehodnocovala rozjímání. Jindra se&nbsp;zase jako obvykle rozčiloval nad barbarstvím dnešních zbohatlíků a&nbsp;já jsem si&nbsp;samozřejmě taky nemohl odpustit kázání a&nbsp;ztrácel jsem se&nbsp;sám sobě v&nbsp;hořkých a&nbsp;ublížených výlevech. V&nbsp;tu chvíli byl Jindřich pro změnu můj parťák v&nbsp;nespravedlnostech. A&nbsp;pak jsem si&nbsp;na&nbsp;něho zase vzpomněl. Na&nbsp;Udržala. „Jindro, vzpomínáš na&nbsp;Udržala?“ „Na minis­tra, nebo na&nbsp;synátora?“ „Na syna, na&nbsp;toho kryptokomunistu, všiváka jednoho!“ „No vzpomínám si, žes mu&nbsp;dost věřil,“ řekl Jindřich a&nbsp;měl pravdu. Mladý Jiří Udržal byl totiž žoldák. Pracoval pro toho, kdo platil víc. A&nbsp;svého času, hodně dlouhého času, i&nbsp;pro mě. Dokonce jsem mu&nbsp;v&nbsp;roce 1941, když jsem musel nahonem do&nbsp;Ameriky žehlit ten průšvih s&nbsp;černou listinou, dal plnou moc, aby podepisoval všechny brazilské smlouvy. Jidáš! A&nbsp;já nic netušil. Já&nbsp;blbec! Jak dlouho jsem netušil! „Velké peníze, velcí supi, co&nbsp;nad nima pořád plachtí. Taky jsem to&nbsp;nechtěl vidět, taky jsem si&nbsp;nikdy nedával dost pozor. Ale tys byl naivnější, řek bych.“ Jak dlouho jsem byl naivní? Asi do&nbsp;těch prohlášení, co&nbsp;lidi Udržalovi podepsali v&nbsp;Sao Paulu. A&nbsp;stačilo mu&nbsp;tak málo, aby je&nbsp;z&nbsp;nich vymámil. Jak byl šarmantní! Štíhlounký jak panenka s&nbsp;tou koketní vlnkou na&nbsp;kebuli, co&nbsp;mu&nbsp;vždycky tak jako náhodou sklouzla do&nbsp;čela! Já&nbsp;blbec mu&nbsp;to&nbsp;taky sežral, ten jeho šarm. Tak co&nbsp;měli dělat ti&nbsp;chudáci, co&nbsp;je&nbsp;přijel na&nbsp;příkaz komunistů ošálit? A&nbsp;pak nasadit těžký kalibr. Domov. Já&nbsp;ho&nbsp;těm lidem obstaral venku, když jim válka dýchala na&nbsp;zátylky a&nbsp;neměli se&nbsp;kam vrtnout, a&nbsp;byli mi&nbsp;vděční. Do&nbsp;té&nbsp;doby, než válka skončila. Pak zase chtěli ten starý domov zpátky. Hodně z&nbsp;nich si&nbsp;nikdy nezvyklo, počítali s&nbsp;tím, že&nbsp;jsou v&nbsp;Brazílii jen do&nbsp;konce války. A&nbsp;pak tradá domů. A&nbsp;když přijel Udržal a&nbsp;řekl, že&nbsp;kdo nepodepíše prohlášení proti mně, nikdy se&nbsp;domů znova nepodívá, protože se&nbsp;o&nbsp;to komunisti postarají, hodili mě&nbsp;přes palubu. Možná se&nbsp;někteří i&nbsp;dlouho rozmýšleli, ale stejně mu&nbsp;to&nbsp;narafičené a&nbsp;dobře vykoumané lejstro podepsali: „<em>Jan Baťa odmítl jakoukoli podporu rodinám československých zaměstnanců, kteří se&nbsp;v&nbsp;zahraničí hlásili do&nbsp;čsl. vojenských jednotek, a&nbsp;osobně (!) je&nbsp;přemlouval, aby nevstupovali do&nbsp;čsl. armády…</em>“ Co&nbsp;mi&nbsp;pak bylo platné, že&nbsp;to&nbsp;v&nbsp;osmašedesátém většina z&nbsp;nich odvolala a&nbsp;s&nbsp;tím, že&nbsp;ta&nbsp;prohlášení ze&nbsp;šestačtyřicátého podepsali pod nátlakem. „Za to&nbsp;si&nbsp;ani chleba nenamastím,“ jak říkala stařenka Hrušťáková. Ale ani oni si&nbsp;za&nbsp;to&nbsp;chleba nenamastili, po&nbsp;únorovém převratu stejně domů nemohli. Ta&nbsp;jidášská prohlášení jim byla k&nbsp;ničemu. Bylo po&nbsp;procesu, odsoudili mě&nbsp;v&nbsp;nepřítomnosti a&nbsp;Udržal sám zdrhnul za&nbsp;kopečky. Už&nbsp;je&nbsp;nepotřeboval. A&nbsp;dobře jim tak, abyste věděli, dobře jim tak! Byl jsem už&nbsp;dávno po&nbsp;smrti, když sesmolili ta&nbsp;nová prohlášení a&nbsp;slavnostně je&nbsp;podepsali na&nbsp;generálním konzulátu v&nbsp;Sao Paulu a&nbsp;nechali si&nbsp;na&nbsp;ně&nbsp;dát velká hranatá razítka.</span></p>
          <p class="chunk" data-nb-ref-number="15" data-nb-words="5" data-nb-chars="28"><span class="idea" data-nb-ref-number="27" id="idea27" data-nb-words="5" data-nb-chars="28">Tak třeba si&nbsp;přečtěte tohle:</span></p>
        </section>
        <section>
          <p class="chunk" data-nb-ref-number="16" data-nb-words="13" data-nb-chars="86"><span class="idea" data-nb-ref-number="28" id="idea28" data-nb-words="13" data-nb-chars="86">Já, Vladimír Váňa, bytem v&nbsp;Sao Paulo, rua Copacabana 94, činím následující prohlášení:</span></p>
          <p class="chunk" data-nb-ref-number="17" data-nb-words="136" data-nb-chars="804"><span class="idea" data-nb-ref-number="29" id="idea29" data-nb-words="136" data-nb-chars="804">S&nbsp;Janem Baťou jsem přijel do&nbsp;Brazílie z&nbsp;USA v&nbsp;roce 1940 a&nbsp;byl jsem v&nbsp;jeho službách až&nbsp;do&nbsp;roku 1946. Byl jsem s&nbsp;ním v&nbsp;úzkém styku a&nbsp;vím, že&nbsp;nechtěl vystupovat otevřeně ve&nbsp;prospěch Spojenců jedině proto, aby to&nbsp;nevyvolalo represálie okupantů proti jeho lidem, tj. zaměstnancům ve&nbsp;Zlíně. Jeho postoj tedy byl věcí taktiky, a&nbsp;ne přesvědčení. Nikomu nebránil ve&nbsp;výkonu vojenské služby v&nbsp;zahraničí, naopak říkal, že&nbsp;si&nbsp;každý v&nbsp;této věci má&nbsp;dělat, co&nbsp;chce. Vím také, že&nbsp;nikomu nebránil přispívat na&nbsp;zahraniční odboj a&nbsp;my jsme také přispívali. Podpisovou akci v&nbsp;Brazílii proti Janu Baťovi organizoval dr. Udržal z&nbsp;osobních důvodů, text prohlášení nepokládám za&nbsp;správný, jeho obsah pravdě neodpovídá, byl podepsán ukvapeně mnou a&nbsp;myslím, že&nbsp;i&nbsp;ostatní jej ani pořádně nečetli, poněvadž by&nbsp;jej nebyli mohli podepsat</span></p>
          <p class="chunk" data-nb-ref-number="18" data-nb-words="5" data-nb-chars="25"><span class="idea" data-nb-ref-number="30" id="idea30" data-nb-words="5" data-nb-chars="25"><em>Sao Paulo. 30. ledna 1968</em></span></p>
          <p class="chunk" data-nb-ref-number="19" data-nb-words="4" data-nb-chars="20"><span class="idea" data-nb-ref-number="31" id="idea31" data-nb-words="4" data-nb-chars="20"><em>Vladimír Váňa, v. r.</em></span></p>
          <p class="chunk" data-nb-ref-number="20" data-nb-words="23" data-nb-chars="124"><span class="idea" data-nb-ref-number="32" id="idea32" data-nb-words="23" data-nb-chars="124">Tak oni to&nbsp;ani pořádně nečetli! No&nbsp;to&nbsp;se&nbsp;na&nbsp;ně&nbsp;podívejme, asi měli zrovna moc práce, protože si&nbsp;museli prát podělaná kaťata.</span></p>
          <p class="chunk" data-nb-ref-number="21" data-nb-words="53" data-nb-chars="303"><span class="idea" data-nb-ref-number="33" id="idea33" data-nb-words="53" data-nb-chars="303">Nebo tohle, tohle je&nbsp;od&nbsp;Franty Klátila, zrovna od&nbsp;něj jsem to&nbsp;čekal nejmíň! Byl v&nbsp;Batatubě od&nbsp;začátku, ale asi jsem opravdu nikdy nebyl dobrý znalec lidí, protože jsem si&nbsp;o&nbsp;nich vždycky chtěl myslet to&nbsp;lepší, abych nepodléhal pesimismu, který jsem považoval za&nbsp;tu&nbsp;největší slabost a&nbsp;vadu na&nbsp;lidské duši.</span></p>
        </section>
        <section>
          <p class="chunk" data-nb-ref-number="22" data-nb-words="14" data-nb-chars="94"><span class="idea" data-nb-ref-number="34" id="idea34" data-nb-words="14" data-nb-chars="94">Já, František Klátil, narozený 29. ledna 1911 ve&nbsp;Zlíně, bytem Batatuba, činím toto prohlášení:</span></p>
          <p class="chunk" data-nb-ref-number="23" data-nb-words="75" data-nb-chars="470"><span class="idea" data-nb-ref-number="35" id="idea35" data-nb-words="75" data-nb-chars="470">Ve&nbsp;službách Jana Bati v&nbsp;Brazílii, respektive jeho zástupce, od&nbsp;roku 1939 do&nbsp;dnešního dne. Tak jako já&nbsp;přispívali ostatní zaměstnanci pravidelně na&nbsp;československý zahraniční odboj. Včetně Jana Bati, který volil jiné jméno, aby&nbsp;– jak říkal&nbsp;– nebyli jeho zaměstnanci ve&nbsp;Zlíně nacisty pronásledováni. Také já&nbsp;jsem byl přihlášen, ačkoli jsem nebyl vojákem, k&nbsp;zahraniční vojenské službě, Jan Baťa o&nbsp;tom věděl, ale nebránil mně v&nbsp;tom a&nbsp;nebránil v&nbsp;tom ani ostatním zaměstnancům.</span></p>
          <p class="chunk" data-nb-ref-number="24" data-nb-words="4" data-nb-chars="23"><span class="idea" data-nb-ref-number="36" id="idea36" data-nb-words="4" data-nb-chars="23">Batatuba, 1. února 1968</span></p>
          <p class="chunk" data-nb-ref-number="25" data-nb-words="4" data-nb-chars="23"><span class="idea" data-nb-ref-number="37" id="idea37" data-nb-words="4" data-nb-chars="23"><em>Francisco Klátil, v. r.</em></span></p>
          <p class="chunk" data-nb-ref-number="26" data-nb-words="94" data-nb-chars="509"><span class="idea" data-nb-ref-number="38" id="idea38" data-nb-words="94" data-nb-chars="509">Zrovna Klátil! Zrovna on! Když dal Ludmile na&nbsp;Nový rok 1945 podkovu, kterou našel na&nbsp;cestě, že&nbsp;prý pro štěstí, ani ve&nbsp;snu by&nbsp;mě&nbsp;nenapadlo, že&nbsp;zrovna on&nbsp;bude věřit těm komunistickým výhrůžkám. Přeci u&nbsp;nás měl skvělé místo, chodili jsme k&nbsp;nim každou neděli nebo oni k&nbsp;nám, holky u&nbsp;nich byly pečené vařené. Ludmila si&nbsp;s&nbsp;jejich malou Haničkou hrávala na&nbsp;maminku a&nbsp;na tatínka. Brávali jsme je&nbsp;s&nbsp;sebou do&nbsp;Ria na&nbsp;výlety. Co&nbsp;vlastně chtěl v&nbsp;osmašedesátém tím cárem papíru říct? Šéfe, omlouvám se? Že&nbsp;mu&nbsp;to&nbsp;ale trvalo.</span></p>
          <p class="chunk" data-nb-ref-number="27" data-nb-words="174" data-nb-chars="958"><span class="idea" data-nb-ref-number="39" id="idea39" data-nb-words="174" data-nb-chars="958">Měl bych třeba Udržalovi, Benešovi a&nbsp;dalším lumenům odpustit? Je&nbsp;to&nbsp;vůbec k&nbsp;něčemu, takové odpuštění? Myslím, že&nbsp;je&nbsp;to&nbsp;tak na&nbsp;dvě věci. Na&nbsp;nic a&nbsp;na hovno. To&nbsp;taky říkala stařenka Hrušťáková. „Jendo, vykašli sa&nbsp;už&nbsp;na&nbsp;to, ja?“ slyším ji, jak volá z&nbsp;kuchyně. „Vykašli sa&nbsp;na&nbsp;to&nbsp;a&nbsp;běž rači něco dělat!“ nabádá mě. A&nbsp;s&nbsp;ní Tomina, který mi&nbsp;vysvětluje, že&nbsp;nic není prohrané, protože přeci se&nbsp;prostě můžu snažit dál a&nbsp;že mě&nbsp;ten pocit křivdy jenom sráží k&nbsp;zemi. Tak dobře, no, přikyvuju a&nbsp;zase se&nbsp;s&nbsp;Jindrou dívám na&nbsp;světla pražského večera, vdechuju kanálovou vůni, srkám a&nbsp;lokám ji, mísí se&nbsp;do&nbsp;ní&nbsp;právě rozkvetlé šeříky, rašící tráva a&nbsp;všechny vrstvy a&nbsp;domy, které jimi procházejí spolu s&nbsp;námi sem a&nbsp;tam, tam a&nbsp;sem. Když se&nbsp;nad ránem brouzdám světlem luceren, kde přebývám nejraději, musím si&nbsp;dávat pozor, abych nenarazil na&nbsp;Udržala. Prý Ludmile volal v&nbsp;osmašedesátém po&nbsp;invazi a&nbsp;říkal jí, že&nbsp;by&nbsp;se&nbsp;měla domoci spravedlnosti. Chlap, který mi&nbsp;tak dlouho pletl oprátku!</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__019.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>