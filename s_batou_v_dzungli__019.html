<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Fabrika">
    <meta name="apple-mobile-web-app-capable" content="yes">
    <title>Fabrika • S Baťou v džungli</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./s_batou_v_dzungli__018.html">
    <link rel="next" href="./s_batou_v_dzungli__020.html">
    <meta name="nb-order" content="15">
    <link rel="self" href="s_batou_v_dzungli__019.html">
    <meta name="nb-identifier" content="pilatova-s-batou-v-dzungli-5d3c557">
    <meta name="nb-role" content="chapter">
  </head>
  <body data-nb-words="2719" data-nb-chars="16248" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="s_batou_v_dzungli__005.html">věnování</a></li>
        <li><a href="s_batou_v_dzungli__006.html">citát</a></li>
        <li><a href="s_batou_v_dzungli__007.html">Jan Antonín Baťa</a></li>
        <li><a href="s_batou_v_dzungli__008.html">Ludmila</a></li>
        <li><a href="s_batou_v_dzungli__009.html">Edita</a></li>
        <li><a href="s_batou_v_dzungli__010.html">Jan Antonín</a></li>
        <li><a href="s_batou_v_dzungli__011.html">Dolores</a></li>
        <li><a href="s_batou_v_dzungli__012.html">Maďarský malíř</a></li>
        <li><a href="s_batou_v_dzungli__013.html">Dolores</a></li>
        <li><a href="s_batou_v_dzungli__014.html">Ljubodrag</a></li>
        <li><a href="s_batou_v_dzungli__015.html">Ludmila</a></li>
        <li><a href="s_batou_v_dzungli__016.html">Edita</a></li>
        <li><a href="s_batou_v_dzungli__017.html">Jindřich Waldes</a></li>
        <li><a href="s_batou_v_dzungli__018.html">Jan Antonín</a></li>
        <li><a href="s_batou_v_dzungli__019.html">Fabrika</a></li>
        <li><a href="s_batou_v_dzungli__020.html">Dolores</a></li>
        <li><a href="s_batou_v_dzungli__021.html">Laďa Pinga</a></li>
        <li><a href="s_batou_v_dzungli__022.html">Edita</a></li>
        <li><a href="s_batou_v_dzungli__023.html">Ludmila</a></li>
        <li><a href="s_batou_v_dzungli__024.html">Ljubodrag</a></li>
        <li><a href="s_batou_v_dzungli__025.html">Dolores</a></li>
        <li><a href="s_batou_v_dzungli__026.html">Ljubodrag</a></li>
        <li><a href="s_batou_v_dzungli__027.html">Fabrika</a></li>
        <li><a href="s_batou_v_dzungli__028.html">Jan Antonín</a></li>
        <li><a href="s_batou_v_dzungli__029.html">Edita</a></li>
        <li><a href="s_batou_v_dzungli__030.html">Jan Antonín</a></li>
        <li><a href="s_batou_v_dzungli__031.html">Ludmila</a></li>
        <li><a href="s_batou_v_dzungli__032.html">Dolores</a></li>
        <li><a href="s_batou_v_dzungli__033.html">Ljubodrag</a></li>
        <li><a href="s_batou_v_dzungli__034.html">Dolores</a></li>
        <li><a href="s_batou_v_dzungli__035.html">Jan Antonín</a></li>
        <li><a href="s_batou_v_dzungli__036.html">Ludmila</a></li>
        <li><a href="s_batou_v_dzungli__037.html">Ljubodrag</a></li>
        <li><a href="s_batou_v_dzungli__038.html">Dolores</a></li>
        <li><a href="s_batou_v_dzungli__039.html">Jan Antonín</a></li>
        <li><a href="s_batou_v_dzungli__040.html">Dolores</a></li>
        <li><a href="s_batou_v_dzungli__041.html">Jan Antonín</a></li>
        <li><a href="s_batou_v_dzungli__042.html">Ljubodrag</a></li>
        <li><a href="s_batou_v_dzungli__043.html">Jan Antonín</a></li>
        <li><a href="s_batou_v_dzungli__044.html">Ludmila</a></li>
        <li><a href="s_batou_v_dzungli__045.html">Edita</a></li>
        <li><a href="s_batou_v_dzungli__046.html">Ludmila</a></li>
        <li><a href="s_batou_v_dzungli__047.html">Edita</a></li>
        <li><a href="s_batou_v_dzungli__048.html">Ljubodrag</a></li>
        <li><a href="s_batou_v_dzungli__049.html">Dolores</a></li>
        <li><a href="s_batou_v_dzungli__050.html">Jan Antonín</a></li>
        <li><a href="s_batou_v_dzungli__051.html">Ljubodrag</a></li>
        <li><a href="s_batou_v_dzungli__052.html">Dolores</a></li>
        <li><a href="s_batou_v_dzungli__053.html">Poznámka autorky: Nedělní metoda</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__018.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">Fabrika</span></h1>
        <p class="chunk" data-nb-ref-number="2" data-nb-words="152" data-nb-chars="995"><span class="idea" data-nb-ref-number="2" id="idea2" data-nb-words="152" data-nb-chars="995">Připomínám rozhlehlou louku. Na&nbsp;ní&nbsp;domy, farmářské stavby, spíš chlévy než výkřik funkcionalistické moderny. Působím domácky, útulně, usedle. Jsem vlastně přestavěná farma. Přitom bych chtěla být světácká, rozmáchlá, celá skleněná a&nbsp;betonová, velkolepá! Šilo se&nbsp;tady sice sto padesát párů bot denně a&nbsp;živila jsem dvě stě padesát lidí a&nbsp;kolem mě&nbsp;na&nbsp;svazích kopců stálo devadesát osm domů pro dělníky, kteří přicházeli ráno v&nbsp;6.45 a&nbsp;odcházeli přesně v&nbsp;17.21. Stejně mi&nbsp;to&nbsp;ale vždycky přišlo strašně málo. Všichni dělníci pak šli odpočívat do&nbsp;těch domků se&nbsp;sloupkovou venkovní předsíní, co&nbsp;tak nedokonale imitovala moravská venkovská zápraží s&nbsp;modrými okenicemi, nabílenými stěnami, červenými střechami a&nbsp;venkovní kuchyní, kde věčně smrděly hnědé fazole s&nbsp;rýží a&nbsp;hovězím. A&nbsp;všem vévodila Šéfova funkcionalistická vila na&nbsp;kopci. Dnes je&nbsp;dávno prodaná místním zbohatlíkům bez vkusu, co&nbsp;u&nbsp;vchodu postavili obludnou kaskádu s&nbsp;čurajícím chlapečkem a&nbsp;přímo na&nbsp;pozemku kolem vily továrnu na&nbsp;umělá hnojiva.</span></p>
        <p class="chunk" data-nb-ref-number="3" data-nb-words="837" data-nb-chars="4869"><span class="idea" data-nb-ref-number="3" id="idea3" data-nb-words="837" data-nb-chars="4869">Stojím tady padesát let. V&nbsp;Batatubě. To&nbsp;je&nbsp;v&nbsp;Brazílii. Bata jako Baťa a&nbsp;tuba jako indiánské slovo pro otce. Otcovobaťovo se&nbsp;to&nbsp;tady jmenuje. Kopce, kolem zbytky džungle, sem tam nějaká ta&nbsp;pastvina a&nbsp;pach milionkrát většího Sao Paula za&nbsp;humny. Ruiny, co&nbsp;zbyly z&nbsp;gumárny a&nbsp;koželužny blízko potoka. Jemně na&nbsp;mě&nbsp;padá hustá mlha s&nbsp;deštěm, mlha garoa, která dokáže zalézt pod nehty a&nbsp;zavrtat se&nbsp;na&nbsp;pár měsíců pod kůži. A&nbsp;pak se&nbsp;znova ukáže tropické slunce a&nbsp;garoa zmizí s&nbsp;jarními dešti. Jenže pro mě&nbsp;už&nbsp;tady slunce desítky let nevychází. Jsem zabalená v&nbsp;mlze času jak motýl v&nbsp;kukle, z&nbsp;níž se&nbsp;nemůže dostat, i&nbsp;kdyby chtěl, protože kukla nedopatřením, hloupou náhodou shnila a&nbsp;motýl v&nbsp;ní je&nbsp;dávno mrtvý. Od&nbsp;roku 1983. Od&nbsp;desátého února, kdy se&nbsp;zastavila hlavní výroba. Stojím tady a&nbsp;s&nbsp;ním, aby všude kolem bylo město. Chtěla bych cítit horký asfalt, klaksony aut, pot někam spěchajících lidských bytostí, jejich hluk a&nbsp;do vzduchu uvolňované molekuly stresu. Chtěla bych cítit chuť peněz, mamonu, vzrušení, které provází hon na&nbsp;něj, a&nbsp;možná by&nbsp;se&nbsp;mi&nbsp;líbily i&nbsp;zaprášené parky a&nbsp;lavičky počmárané nervními, potetovanými a&nbsp;zfetovanými mladíky. Vím, že&nbsp;by&nbsp;to&nbsp;nebylo město stejné jako to&nbsp;město za&nbsp;mořem. Ale stejně. Tolikrát mi&nbsp;o&nbsp;něm vyprávěli, ti&nbsp;kteří přijeli, aby tady vykáceli kus pralesa a&nbsp;postavili mé. To&nbsp;oni mi&nbsp;naočkovali svoje sny. Nasadili mi&nbsp;je&nbsp;jako vajíčka hmyzu do&nbsp;každé uvolněné spáry v&nbsp;omítce. A&nbsp;z&nbsp;nich se&nbsp;pak vylíhly představy. A&nbsp;já teď sním marně o&nbsp;Zlíně, kde byla fabrika srdcem města. Města, kde se&nbsp;lidé mohli narodit v&nbsp;čisté a&nbsp;prostorné porodnici, kde mohli chodit do&nbsp;škol, v&nbsp;nichž se&nbsp;nemrhalo časem a&nbsp;učitelé v&nbsp;jednom kuse nestávkovali za&nbsp;lepší platy, protože slušné mzdy jim zajistila fabrika. V&nbsp;těch školách měly děti boty a&nbsp;čisté oblečení a&nbsp;učily se&nbsp;praktické dovednosti. Mohly pak nastoupit do&nbsp;učení a&nbsp;bydlet třeba v&nbsp;tom hezkém, úhledném internátu na&nbsp;kopci, chlapci v&nbsp;jedněch budovách a&nbsp;dívky vedle nich, symbolicky oddělení pouze pruhem pečlivě zastřižené trávy. A&nbsp;i ty&nbsp;internáty by&nbsp;postavili za&nbsp;peníze vydělané fabrikou. Mladí muži a&nbsp;ženy by&nbsp;se&nbsp;tam naučili, jak si&nbsp;správně a&nbsp;úhledně stlát postele, vstávat za&nbsp;úsvitu a&nbsp;po rozcvičce stát už&nbsp;v&nbsp;sedm odpočatí a&nbsp;připravení u&nbsp;stroje. Stali by&nbsp;se&nbsp;z&nbsp;nich šetrní, ale zároveň ne&nbsp;hamižní lidé, naučili by&nbsp;se&nbsp;hrdosti, společenskému chování, jazykům a&nbsp;všeobecnému rozhledu, vedli by&nbsp;si&nbsp;záznamy o&nbsp;svém hospodaření a&nbsp;jejich sebevědomí by&nbsp;každým dnem vzrůstalo. Nechali by&nbsp;daleko za&nbsp;sebou zastaralé myšlení svých rodičů, přesvědčených, že&nbsp;jejich místo na&nbsp;světě je&nbsp;dané starými pořádky a&nbsp;že to&nbsp;nelze změnit. Věděli by&nbsp;přesně, kolik má&nbsp;hodina vteřin a&nbsp;kolik se&nbsp;toho za&nbsp;jeden lidský život dá&nbsp;stihnout. A&nbsp;tito noví, mladí muži by&nbsp;pak ve&nbsp;fabrice mohli pracovat a&nbsp;podílet se&nbsp;na&nbsp;jejím rozmachu. Dívky, ty&nbsp;by&nbsp;se&nbsp;ve&nbsp;fabrice porozhlédly jen na&nbsp;nějaký čas a&nbsp;hlavně proto, aby poznaly, co&nbsp;obnáší práce jejich budoucích mužů, aby pak mohly vychovávat svoje děti a&nbsp;chápaly, jak důležité je, že&nbsp;jejich muži vydělávají ve&nbsp;fabrice dost peněz na&nbsp;to, aby uživili celou rodinu. Kolem fabriky a&nbsp;hlavního náměstí by&nbsp;stály obchody, a&nbsp;to, co&nbsp;by&nbsp;v&nbsp;nich lidé nakoupili, by&nbsp;si&nbsp;mohli odnést do&nbsp;malých domků z&nbsp;neomítnutých cihel. A&nbsp;na zahrádkách za&nbsp;těmi domky by&nbsp;nemuseli pěstovat zeleninu a&nbsp;ovoce, protože by&nbsp;to&nbsp;nepotřebovali, jejich platy by&nbsp;byly dvojnásobné ve&nbsp;srovnání s&nbsp;platy dělníků v&nbsp;jiných fabrikách. Na&nbsp;zahradách by&nbsp;měli okrasné keře a&nbsp;lavičky, aby na&nbsp;nich mohla odpočívat jejich pilná těla plná síly a&nbsp;odhodlání, žijící v&nbsp;rytmu fabriky, v&nbsp;požehnaném rytmu smysluplné a&nbsp;dobře zorganizované práce. Své tropické nemoci by&nbsp;mohli vyléčit v&nbsp;čisté nemocnici, kterou by&nbsp;zaplatila fabrika, a&nbsp;nemuseli by&nbsp;se&nbsp;bát, že&nbsp;když se&nbsp;jim něco stane, nechají je&nbsp;na&nbsp;nemocničním vozíku ležet celé hodiny a&nbsp;nikdo se&nbsp;na&nbsp;ně&nbsp;nepřijde ani podívat. Věděli by, že&nbsp;nebudou stát v&nbsp;ponižujících frontách na&nbsp;operaci, která stejně dopadne všelijak, protože nemají to&nbsp;správné drahé pojištění nebo to&nbsp;mají daleko do&nbsp;většího města. Mohli by&nbsp;chodit do&nbsp;velkého kina a&nbsp;na výstavy moderního umění. Věděli by, kdo jsou a&nbsp;komu za&nbsp;svůj skutečný život naplněný prací ve&nbsp;fabrice vděčí. Nemuseli by&nbsp;se&nbsp;třást o&nbsp;svou budoucnost. Vydělávali by&nbsp;dost a&nbsp;věděli by, že&nbsp;je&nbsp;to&nbsp;jen a&nbsp;jen díky jejich vlastním schopnostem, protože pro svou práci a&nbsp;osobní růst byli vybráni mezi tisíci dalších uchazečů. Měli by&nbsp;tedy dostatek sebevědomí, vědomí vlastní identity, v&nbsp;duši řád, klid a&nbsp;pořádek a&nbsp;na zádech by&nbsp;jim rostla křídla úspěchu. A&nbsp;když by&nbsp;zemřeli, naplnění jistotou, že&nbsp;jejich život byl pilný a&nbsp;hezký, mohli by&nbsp;odpočívat na&nbsp;Lesním hřbitově, který pro ně&nbsp;zbudovala fabrika. Ten hřbitov by&nbsp;byl vzdušný, udržovaný a&nbsp;zároveň prostý, stejně jako byly jejich životy. Ten hřbitov by&nbsp;hlídal hrobník, Vysloužilý dělník z&nbsp;fabriky, co&nbsp;by&nbsp;na&nbsp;hřbitově našel uplatnění i&nbsp;ve stáří. Vyháněl by&nbsp;odtud divoké kočky a&nbsp;mravenečníky a&nbsp;udržoval poslední odpočinek dělníků ve&nbsp;stejném pořádku, jako když žili a&nbsp;pracovali.</span></p>
        <p class="chunk" data-nb-ref-number="4" data-nb-words="209" data-nb-chars="1266"><span class="idea" data-nb-ref-number="4" id="idea4" data-nb-words="209" data-nb-chars="1266">Pokud se&nbsp;vám to&nbsp;zdá utopické, příliš svázané, příliš organizované, příliš zvláštní, rozhlédněte se&nbsp;prosím kolem… podívejte se&nbsp;na&nbsp;mě. Na&nbsp;má&nbsp;vytlučená okna, kterými se&nbsp;dere dovnitř džungle nebo to, co&nbsp;po&nbsp;ní&nbsp;zbylo. Chapadla lián, kusy mechu a&nbsp;trávy v&nbsp;koutech a&nbsp;na nich obří pavouci a&nbsp;v&nbsp;noci probuzené smysly nočních hadů. Hnijící listy dříve tak pečlivě udržovaného archivu firemních dokumentů rozházených po&nbsp;plesnivé podlaze, plechové krabice prožrané rzí. Smutek rozbitých strojů v&nbsp;koutě. Prázdno po&nbsp;ukradených součástkách. Kolem chaos náhodných obydlí, každý pes jiná ves, všelijak sflikované z&nbsp;toho, co&nbsp;dům a&nbsp;prales daly, rozeseté halabala kolem po&nbsp;kopcích, které při každém větším dešti sjedou ze&nbsp;svahu dolů jak děti po&nbsp;ledové klouzačce. A&nbsp;nahlédněte pod šaty žebrákům, kteří tady posedávají kolem a&nbsp;nemají nic, čemu by&nbsp;svůj život zasvětili, nevědí, jak by&nbsp;mu&nbsp;dali směr a&nbsp;čemu by&nbsp;mohli věřit. A&nbsp;kdoví, jestli když umřou, budou mít místo na&nbsp;nějakém hřbitově, protože ten obecní má&nbsp;omezenou kapacitu, a&nbsp;kdo nemá peníze, nemá ani místo na&nbsp;poslední odpočinek. Jeho příbuzní si&nbsp;pak mohou popel odnést v&nbsp;průsvitném papírovém sáčku a&nbsp;rozházet ho&nbsp;třeba v&nbsp;oblíbeném parku. Co&nbsp;je&nbsp;tedy lepší, chaos, nebo řád? Vyberte si&nbsp;prosím, a&nbsp;než mi&nbsp;odpovíte, pořádně se&nbsp;na&nbsp;mě&nbsp;podívejte.</span></p>
        <p class="chunk" data-nb-ref-number="5" data-nb-words="326" data-nb-chars="2076"><span class="idea" data-nb-ref-number="5" id="idea5" data-nb-words="326" data-nb-chars="2076">A&nbsp;že vám to&nbsp;připomíná spíš život nějaké kolonie pracovitého hmyzu, nebo dokonce chov plemenného dobytka? Nebuďte tak primitivně vulgární. Co&nbsp;je&nbsp;špatného na&nbsp;moderním pojetí života, racionalitě, přehlednosti, systému, rychlosti a&nbsp;efektivitě? Co&nbsp;je&nbsp;špatného na&nbsp;tom, že&nbsp;dělníci vydělávají dost peněz a&nbsp;mají hezké, účelné bydlení, kde není místa na&nbsp;shromažďování nepotřebných věcí, a&nbsp;žijí ve&nbsp;vzdušném zahradním městě plném slunce, vody, zeleně, čistoty a&nbsp;pořádku? Co&nbsp;je&nbsp;špatného na&nbsp;utopiích, na&nbsp;ideálech? Že&nbsp;jsou neuskutečnitelné, že&nbsp;trvají nanejvýš tak dlouho, jak tepe a&nbsp;vydělává jejich srdce&nbsp;– fabrika? Ale nebyla by&nbsp;to&nbsp;krásná jízda, tak jako těch pár desítek let ve&nbsp;Zlíně? Co&nbsp;je&nbsp;špatného na&nbsp;tom, alespoň na&nbsp;nějaký čas se&nbsp;k&nbsp;ideálu přiblížit a&nbsp;sáhnout si&nbsp;na&nbsp;jeho uskutečnění prstem? Je&nbsp;lepší chaos válek, bezpráví diktatur, nebo džungle iracionálních náhod, proti které ve&nbsp;Zlíně tak urputně bojovali? Vždycky bych si&nbsp;před zaměstnáním u&nbsp;překupníků drog nebo před státní podporou vybrala pro své děti školu mladých baťovců. A&nbsp;že by&nbsp;je&nbsp;při tom někdo kontroloval? Že&nbsp;by&nbsp;je&nbsp;nenechali zahálet a&nbsp;stanovovali by&nbsp;jim rytmus, zakazovali pít alkohol, onanovat a&nbsp;jejich těla používali hlavně pro cyklické opakování úkonů, při němž musí být každý sval a&nbsp;každá mozková buňka využita pro zdar společného díla, na&nbsp;které pak mohou být lidé hrdí? Že&nbsp;by&nbsp;se&nbsp;museli podřídit hierarchii a&nbsp;mít jednoho nejvyššího Šéfa? Copak dnes nemají lidé šéfy? Copak se&nbsp;jim neříká prekariát? Všem těm mladým, nejistým, frustrovaným operátorům v&nbsp;call-centrech, prodavačkám v&nbsp;supermarketech, kreativcům na&nbsp;volné noze, externím vysokoškolským učitelům, novinářům, otrokům částečných nebo flexi-úvazků a&nbsp;švarcsystému? Věčných prosebníků o&nbsp;honorář bez práva na&nbsp;důchod, na&nbsp;slušnou rodičovskou dovolenou nebo vůbec na&nbsp;dovolenou? Copak jim dnes nikdo neporoučí? Nastrkají je&nbsp;do&nbsp;prosklených kukaní, kde na&nbsp;ně&nbsp;dohlížejí, kontrolují a&nbsp;ždímají jejich těla a&nbsp;mozky, a&nbsp;oni sami nemají kontrolu ani nad svým časem, ani životem. Ano, i&nbsp;kontrola k&nbsp;životu patří, samozřejmě že&nbsp;k&nbsp;řádu patří kontrola, to&nbsp;je&nbsp;racionalizace, to&nbsp;dá&nbsp;rozum.</span></p>
        <p class="chunk" data-nb-ref-number="6" data-nb-words="264" data-nb-chars="1522"><span class="idea" data-nb-ref-number="6" id="idea6" data-nb-words="264" data-nb-chars="1522">Stýská se&nbsp;mi&nbsp;po&nbsp;těch časech. Po&nbsp;těch mužích a&nbsp;ženách plných elánu, kteří si&nbsp;nemuseli každé ráno sypat do&nbsp;kávy guaranu nebo vypít pět tupláků kávy denně, aby měli dost síly. Měli svůj ideál, vizi, strategii a&nbsp;věděli přesně, co&nbsp;chtějí. Chtěli nový domov, práci a&nbsp;život stejný jako ten, který zanechali za&nbsp;mořem ve&nbsp;Zlíně. Přišli a&nbsp;postavili moje zdi, naplnili mě&nbsp;hukotem strojů, svou pílí a&nbsp;měkkými, nevýraznými samohláskami a&nbsp;svým hrdelním ř. Měla jsem ráda, když se&nbsp;mi&nbsp;v&nbsp;halách procházel Šéf a&nbsp;na všechno dohlížel. Líbila se&nbsp;mi&nbsp;jeho prvotřídně střižená košile s&nbsp;obyčejně a&nbsp;fortelně vyhrnutými rukávy, jeho soustředěný pohled modrých očí se&nbsp;mi&nbsp;zavrtával do&nbsp;každé cihly a&nbsp;jeho sny živily i&nbsp;moje představy o&nbsp;budoucnosti. Jednou mi&nbsp;řekl: „Budovy a&nbsp;stroje mohou někdy třeba zmizet, ale pak je&nbsp;naši mladí muži postaví znovu a&nbsp;lepší.“ Proč jen to&nbsp;nebyla pravda? Proč už&nbsp;pak žádní mladí muži nepřišli a&nbsp;nepostavili moje nové zdi a&nbsp;nezasklili všechna ta&nbsp;vymlácená, bezzubá okna? Proč nezastavili chaos, který se&nbsp;mi&nbsp;dere do&nbsp;útrob? Proč ten úspěch nemohl trvat trochu déle než jen pár let? Nechci být plná nostalgie a&nbsp;smutku, chci se&nbsp;prát s&nbsp;těmi rozdrolenými kusy omítky, se&nbsp;rzí a&nbsp;hnitím, ale už&nbsp;mi&nbsp;nezbývá moc času. Soudní rozhodnutí říká jasně, že&nbsp;mě&nbsp;zbourají. Sociologové tomu později budou učeně říkat, že&nbsp;se&nbsp;tady odehrála jiná interpretace místa. Ale ono to&nbsp;znamená hlavně to, že&nbsp;jiní mladí muži, jejich snědé paže a&nbsp;výkonné bagry se&nbsp;do&nbsp;mě&nbsp;zakousnou a&nbsp;bude po&nbsp;všem. Skončí přibližování se&nbsp;k&nbsp;ideálům, srdce utopie přestane tlouct.</span></p>
        <p class="chunk" data-nb-ref-number="7" data-nb-words="90" data-nb-chars="531"><span class="idea" data-nb-ref-number="7" id="idea7" data-nb-words="90" data-nb-chars="531">Ano, máte pravdu, stálo to&nbsp;všechno na&nbsp;jedné rodině, na&nbsp;jednom Šéfovi a&nbsp;na jeho synovi. Oba umřeli a&nbsp;nechali mě&nbsp;tady. Napospas lidem bez ideálů, bez vizí a&nbsp;bez pracovní morálky. Nebo těm, kteří to&nbsp;prostě jenom neumějí. Místní síla se&nbsp;tomu teď říká. Ideál se&nbsp;začal drolit. Kolečka už&nbsp;tak záměrně rozdrobené práce se&nbsp;rozkutálela, stroje se&nbsp;zastavily, lepší zítřky nepřišly. Zůstaly jen hádky, nezaměstnaní, nespokojení dělníci, a&nbsp;i ti&nbsp;se&nbsp;pak rozprchli, nejčastěji do&nbsp;velkého Sao Paula. A&nbsp;mě tady nechali, abych snila o&nbsp;městě za&nbsp;mořem.</span></p>
        <p class="chunk" data-nb-ref-number="8" data-nb-words="300" data-nb-chars="1741"><span class="idea" data-nb-ref-number="8" id="idea8" data-nb-words="300" data-nb-chars="1741">Legrační je, že&nbsp;potomci místní síly teď mají plnou hlavu nápadů co&nbsp;se&nbsp;mnou. Byli v&nbsp;Londýně a&nbsp;v&nbsp;Buenos Aires a&nbsp;viděli, jak se&nbsp;staré továrny dají interpretovat jinak a&nbsp;jak se&nbsp;z&nbsp;nich mohou stát koncertní haly, galerie moderního umění nebo obří diskotéky. Ale chci tohle i&nbsp;já? Koneckonců nikdo se&nbsp;mě&nbsp;na&nbsp;nic ptát nebude, ať&nbsp;mě&nbsp;zbourají, nebo jinak interpretují, ale já&nbsp;sama sebe se&nbsp;zeptat musím. Chci být fabrika, nebo zábavní šik centrum pro mladé lidi, kteří dnes už&nbsp;nehledají ideál, ale jen místo, kde by&nbsp;si&nbsp;mohli připadat neodolatelní? Stýská se&nbsp;mi&nbsp;po&nbsp;tom, že&nbsp;věci měly kdysi větší smysl? Není to&nbsp;jen moje hloupá sentimentální nabubřelost? Třeba budu jako kino nebo obří restaurace pro boháče spokojenější. Jenže kdoví, jak to&nbsp;dopadne. Zatím místní síla píše dopisy Janu Antonínu Baťovi. Začal to&nbsp;jeden mladý chlapec, který moc neví, co&nbsp;se&nbsp;sebou, a&nbsp;tak začal meditovat a&nbsp;chodit na&nbsp;kurzy systémové psychologie, kde se&nbsp;dozvěděl, že&nbsp;jeho osud určují kořeny, předkové a&nbsp;geny mnohem víc než jeho svobodná vůle a&nbsp;elán. Má&nbsp;dojem, že&nbsp;by&nbsp;chtěl vyrábět boty, protože je&nbsp;to&nbsp;pravnuk Šéfa. Našel svou duši v&nbsp;minulosti. Bloudila tam a&nbsp;nevěděla, že&nbsp;není duší mladého brazilského obchodníka a&nbsp;realitního makléře, ale českého ševce. Ten mladý odhodlaný muž, který si&nbsp;nikdy nemusel stlát dokonale postel na&nbsp;internátu s&nbsp;tisícovkou dalších mladých mužů ani nikdy nevstával v&nbsp;šest ráno, pobláznil místní a&nbsp;ti se&nbsp;začali rozpomínat na&nbsp;časy, kdy jsem tady stála v&nbsp;plné práci a&nbsp;síle, a&nbsp;posílají dopisy Janu Antonínu Baťovi&nbsp;– kam, to&nbsp;nevím, asi na&nbsp;Facebook nebo do&nbsp;záhrobí. Když si&nbsp;je&nbsp;čtu, nemůžu se&nbsp;ubránit pocitu, že&nbsp;všechno je&nbsp;jenom marnost nad marnost. Mohou takoví lidé, kteří píší dopisy mrtvému, ještě něco dokázat? Však si&nbsp;to&nbsp;přečtěte sami, nějaká Rosana píše:</span></p>
        <p class="chunk" data-nb-ref-number="9" data-nb-words="4" data-nb-chars="25"><span class="idea" data-nb-ref-number="9" id="idea9" data-nb-words="4" data-nb-chars="25"><em>Batatuba, 10. března 2015</em></span></p>
        <p class="chunk" data-nb-ref-number="10" data-nb-words="3" data-nb-chars="16"><span class="idea" data-nb-ref-number="10" id="idea10" data-nb-words="3" data-nb-chars="16">Drahý pane Baťo,</span></p>
        <p class="chunk" data-nb-ref-number="11" data-nb-words="145" data-nb-chars="900"><span class="idea" data-nb-ref-number="11" id="idea11" data-nb-words="145" data-nb-chars="900">doufám, že&nbsp;se&nbsp;máte dobře. Dnes mi&nbsp;je&nbsp;třicet let. Prvních dvacet jsem žila v&nbsp;Batatubě. Vyrůstala jsem a&nbsp;poslouchala příběhy mé&nbsp;babičky, která pracovala ve&nbsp;vašem domě jako služebná. Moje babička vyprávěla, že&nbsp;paní Marie Baťová byla velmi přísná zaměstnavatelka, alespoň na&nbsp;začátku, dokud se&nbsp;nepřesvědčila, že&nbsp;může člověku důvěřovat. Ve&nbsp;vile pracovaly s&nbsp;babičkou ještě další dvě služebné. Žádná z&nbsp;nich ale nepracovala v&nbsp;kuchyni, protože vaše manželka, paní Baťová, vždycky vařila sama. Přesto se&nbsp;moje babička časem naučila vařit i&nbsp;některá česká jídla, například takové noky, které se&nbsp;podávaly k&nbsp;omáčkám a&nbsp;které pak vařila nám a&nbsp;všem moc chutnaly. Babička se&nbsp;ale nikdy nenaučila vyslovit správně, jak se&nbsp;ty&nbsp;noky jmenovaly česky, říkala jim „kneclic“. Mám dojem, že&nbsp;tohle jídlo vymysleli proto, aby se&nbsp;zužitkovaly zbytky z&nbsp;kuchyně, protože se&nbsp;musí usmažit rohlíky nebo chleba, a&nbsp;pak se&nbsp;přidávají do&nbsp;těsta.</span></p>
        <p class="chunk" data-nb-ref-number="12" data-nb-words="101" data-nb-chars="586"><span class="idea" data-nb-ref-number="12" id="idea12" data-nb-words="101" data-nb-chars="586">Vzpomínám si, jak jsme bydleli ve&nbsp;čtvrti blízko továrny a&nbsp;já jsem milovala velké borovice, které byly před Vánocemi vždycky krásně nazdobené a&nbsp;plné barevných žárovek, které v&nbsp;noci svítily. A&nbsp;na Prvního máje, když se&nbsp;slavil Svátek práce, opékalo se&nbsp;na&nbsp;náměstí maso a&nbsp;vždycky na&nbsp;to&nbsp;padli nejméně čtyři voli. Bylo to&nbsp;jako obrovský piknik. Pod stromy stála úzká a&nbsp;dlouhá ohniště z&nbsp;cihel a&nbsp;na nich se&nbsp;opékalo maso. Každý dělník dostal velikou jehlu s&nbsp;opečeným masem, na&nbsp;kterém si&nbsp;pak pochutnávala celá rodina. A&nbsp;potom se&nbsp;hrával fotbal&nbsp;– ženáči proti svobodným mládencům. Byl to&nbsp;velký svátek.</span></p>
        <p class="chunk" data-nb-ref-number="13" data-nb-words="275" data-nb-chars="1635"><span class="idea" data-nb-ref-number="13" id="idea13" data-nb-words="275" data-nb-chars="1635">Taky si&nbsp;pamatuju na&nbsp;kino, to&nbsp;stálo tam, jak je&nbsp;dnes obchod Cras. Vždycky před představením pobíhali po&nbsp;městě kluci, v&nbsp;ruce plakát, a&nbsp;na něm stálo, co&nbsp;se&nbsp;hraje. Kluci křičeli: „Dneska, dneska, dneska kino v&nbsp;Batatubě!“ A&nbsp;moje máma si&nbsp;vzpomíná na&nbsp;soutěž o&nbsp;nejkrásnější zahrádku zaměstnanců továrny, které se&nbsp;každý rok účastnila. Což dokládá způsob, jakým se&nbsp;lidé tehdy starali o&nbsp;své domy a&nbsp;zahrady. Ve&nbsp;čtrnácti jsem začala pracovat v&nbsp;Baťově továrně na&nbsp;boty. Začínala jsem jako lepička. Přicházela jsem, když se&nbsp;továrna otevřela, ráno v&nbsp;sedm hodin a&nbsp;dvacet minut. To&nbsp;bylo povinné pro všechny, přijít včas. Tovární siréna oznamovala čas oběda a&nbsp;konec směny v&nbsp;17.20. Ráda jsem se&nbsp;dívala, jak do&nbsp;firmy proudí lidé z&nbsp;Piracaie a&nbsp;okolí. Pak se&nbsp;také začaly objevovat malé obuvnické dílny i&nbsp;v&nbsp;samotné Piracaie, Lidonu a&nbsp;Spině. Byly to&nbsp;dílničky dělníků, kteří se&nbsp;naučili dělat boty v&nbsp;Baťově továrně a&nbsp;osamostatnili se&nbsp;a&nbsp;dávali tak práci lidem v&nbsp;širokém okolí. A&nbsp;nemůžu zapomenout na&nbsp;obchod s&nbsp;obuví, který byl přímo naproti továrně a&nbsp;tehdy tam bylo vystaveno neuvěřitelné množství různých modelů pánských a&nbsp;dámských bot. A&nbsp;nikdy nezapomenu, jak mě&nbsp;tatínek vzal do&nbsp;toho obchodu, aby mi&nbsp;pan Francisco Klátil vzal míry na&nbsp;moje první boty na&nbsp;podpatku. Velmi mě&nbsp;zarmoutila autonehoda, která způsobila smrt vašeho syna. Můj tatínek říkal, že&nbsp;to&nbsp;byl jediný člověk, který znal recept na&nbsp;vulkanizaci podrážek. Když zemřel, najali pak chemika, který to&nbsp;ale nedokázal tak dobře jako váš syn. Je&nbsp;to&nbsp;hodně vzpomínek na&nbsp;místo, které se&nbsp;mohlo stát městem-srdcem-centrálou všech vašich aktivit, všech vašich měst, tak jak jste to&nbsp;popsal ve&nbsp;vaší knize Svět porozumí.</span></p>
        <p class="chunk" data-nb-ref-number="14" data-nb-words="11" data-nb-chars="73"><span class="idea" data-nb-ref-number="14" id="idea14" data-nb-words="11" data-nb-chars="73">Zůstávám se&nbsp;vzpomínkou, obyvatelka z&nbsp;„dobrých časů“ ze&nbsp;čtvrti v&nbsp;Batatubě.</span></p>
        <p class="chunk" data-nb-ref-number="15" data-nb-words="1" data-nb-chars="6"><span class="idea" data-nb-ref-number="15" id="idea15" data-nb-words="1" data-nb-chars="6"><em>Rosana</em></span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__020.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>