<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-27</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-27" xml:lang="cs-CZ">
		<div class="Z-kladn--textový-r-meček">
			<p id="_idParaDest-24" class="MLP_UROVEN2_KAPITOLA">Jan Antonín</p>
			<p class="MLP_dopis_bez1radku_-I-">„Polož mi ruku na srdce, poslouchej, jak v&#160;hlavě mi tikají hodinky.“</p>
			<p class="MLP_dopis_podpis_-I-">Ivan Martin Jirous</p>
			<p class="MLP_text_bez1radku">Stál jsem a&#160;poslouchal, jak Lidka hraje. Miloval jsem to. Nevadilo mi, že většinou jenom cvičila nějaké známé skladby. Otevíral jsem potichu dveře pracovny, abych ji slyšel. Chyby mi nevadily. Možná jedině tehdy mi chyby jiných nevadily. Když Lidka hrála, mohl jsem přestat myslet. Otočil jsem knoflíkem v&#160;mozku a&#160;vypnul ho, aby její hudba, tak delikátní a&#160;jen její, mohla vstoupit. Nejsem žádný koncertní mistr, ale poznal jsem, že její styl je přinejmenším zajímavý. Osobitý určitě. Vím, že měla jít studovat hudební školu. Ale taky vím, že by nebyla nejlepší. Měla talent, měla styl, ale přesto něco, něco malého a&#160;nepochopitelného tomu chybělo. Mne její hraní dojímalo. Vzrušovalo a&#160;vhánělo mi do srdce silný, čistý proud. A&#160;ono pak tlouklo pomaleji, vyrovnaněji. Vím, že jsem jí možná upíral to, co měla nejraději, ale já viděl, že nebude nejlepší někde na hudební škole, ale tady, v&#160;Brazílii. A&#160;se mnou. To ona, a&#160;ne můj prvorozený syn Jan, měla převzít fabriku. Jenže vidím to až odsud. Z&#160;těch vzdálených shluků a&#160;chumáčů času, vrstev a&#160;pachu stínů. Vnímám ostřeji a&#160;nemůžu nic změnit. A&#160;vím, že jsem ji chtěl pro sebe. Ano, chtěl jsem pro sebe její schopnosti, její obdiv. A&#160;chtěl jsem pro sebe její hudbu. A&#160;její hlas. Objímám teď ten hlas, který zní z&#160;mezaninu. Tlumeně, něžně a&#160;zastřeně. A&#160;chci, abych ho slyšel jen já sám. Aby zpívala a&#160;hrála vždycky jen a&#160;jen pro mě. Kdybych někdy býval vynalezl parfém, asi bych ho musel pojmenovat Ego. To jsem četl v&#160;novinách v&#160;Buenos Aires v&#160;takovém komiksu, ale sedí to i&#160;na mě. Tenkrát jsem ale viděl hlavně pokračování mého a&#160;Tominova díla. Lidka byla důležité kolečko v&#160;organismu, který jsme stvořili a&#160;kterému třeba Tomina obětoval svou životní lásku jenom proto, že nemohla mít děti. Zrušil s&#160;ní zásnuby a&#160;vzal si tu nafoukanou vídeňskou paničku. A&#160;já přece nemohl dopustit, aby Lidka odešla a&#160;kdovíjak dlouho studovala hudbu, nebo aby si vzala toho věchýtka Rudu Firkušného, co o&#160;botách věděl jenom to, že se v&#160;nich zavazují tkaničky Nemohl jsem dopustit, aby s&#160;sebou odnesla ty tiché chvíle, kdy mi její hudba pomáhala uklidnit mé splašené, chaotické srdce, které poslouchá na slovo jen Lidčin klavír.</p>
		</div>
</body>
</html>