<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola">Maďarský malíř</p>
			<p class="MLP_text_bez1radku">Ten obraz byl můj poslední. Finito. Šlus. Proto jim ho nechci dát. Je můj, i&#160;když si ho ta panička zaplatila. Ta krásná ženská, kterou nikdy nebudu mít, ale kterou bych mohl mít alespoň na tom obraze. Její modré oči a&#160;poodhalená ramena v&#160;černém sametu. Potkal jsem ji i&#160;na lodi. Île de France byl ohromný parník a&#160;za jízdenku jsem dal všechno, co jsem měl. Utíkali stejně jako všichni ostatní na té lodi. Držela se s&#160;nimi jiná posmutnělá panička&#160;– kráska. Věděl jsem, kdo to je. Každý na lodi to věděl. Hedvika Waldesová zvaná Ička. To ona pro svého muže často vybírala obrazy a&#160;kultivovala jeho vkus. To jí jste se musel zalíbit, aby si vás pak pověsili u&#160;sebe v&#160;galerii. Tradovaly se o&#160;tom celé legendy. Jenže kupovali hlavně české umění. A&#160;já na umění vlastně dávno rezignoval. Zpohodlněl jsem, zakrněl na té pitomé akademii, kde jsem se uhnízdil a&#160;chrněl na vavřínech a&#160;vlezlých komplimentech natuplých studentíků. Až když jsem viděl Ičku Waldesovou, probudila se ve mně dávná, úplně zapadlá posedlost. Byla tak smutná a&#160;já ji chtěl tolik malovat. Ne protože byla bohatá, ne protože jsem chtěl viset u&#160;nich v&#160;galerii v&#160;Praze, na kterou teď stejně chčijou náckovský oficíři, ale ten její smutek byl tak zvěčněníhodnej… Tak jsem ji každý den alespoň potajnu skicoval. Nevšimla si toho, nebo jestli si všimla, dělala, že ne. Odjížděl jsem a&#160;nedoufal, že ještě namaluju něco velkýho, něco, co bude stát za to, plátno, který nikdy nikoho nenechá na pochybách, že jsem tady byl, že jsem maloval. A&#160;dobře. Kurevsky dobře. Nevadilo mi, že opouštím Budapešť. Na tom městě mi nikdy zrovna nezáleželo, město jako každé jiné. Město sem, město tam. Měl jsem rád jenom Vídeň. Tu její zatuchlou okázalost. Ty nafoukané tuny nevkusu. Adolf Loss to chtěl trochu změnit a&#160;já mu fandil, jenže jeho tažení proti vlnovkám a&#160;ornamentům pochopili jenom Židi, a&#160;ti mu dávali práci. No, to už teď není pravda. Nic není pravda na téhle lodi, kde si všichni ještě hrajeme na to, že jsme Evropani, vznešení páriové, nedotknutelní, stojící mimo kastovní systém zemí, kam doplujeme, protože my přeci neutíkáme, my nejsme krysy, co opustily loď, nejsme žádní zbabělci, jenom jedeme na takovou jako dovolenou, jen si kapánek oddáchneme od nespravedlností a&#160;poťouchlosti osudu, a&#160;pak se jistojistě vrátíme, až doma za nás někdo dá věci do pořádku a&#160;vybojuje všechny bitvy.</p>
			<p class="MLP_text">Posedáváme kolem bazénu, tancujeme valčíky pod hvězdami a&#160;obědváme na stříbře. A&#160;v&#160;kufrech si vezeme kromě strachu i&#160;vztek. Alespoň já. Mohl jsem přece donekonečna učit mladá talentovaná telata na akademii a&#160;o&#160;víkendech malovat panímandy, co se dobře vdaly, a&#160;potěr honory, občas nějakého pupkáče bankéře, a&#160;měl jsem vystaráno. Jenže pak začalo vadit moje židovské příjmení a&#160;díky paničkám, co měly manžílky na těch správných postech, jsem pochopil, že všechno to pohodlíčko je v&#160;čoudu. Finito. Šlus.</p>
			<p class="MLP_text">Myslel jsem si, že v&#160;Brazílii se všichni po mých portrétech utlučou. Jenže tady nikdo nechápe, proč by za ně měl platit. Umění je pro ně prázdný pojem, něco jako vesmír nebo tramtárie. Evropani z&#160;lodi se rozprchli na všechny strany a&#160;začali se ohánět, jak mohli, a&#160;nějaký obrázky do obýváku jim byly najednou ukradený. Nebo si ve velkých dřevěných bednách přivezli svoje a&#160;netoužili po dalších. Šel jsem pod cenu, ponižoval se, ale nic nepomohlo. Dokonce jsem si změnil jméno. Myslel jsem, že tam, odkud jsme všichni přitáhli, bylo slavné, ale že tady mi přináší jenom smůlu. Říkal jsem si, že když se budu jmenovat jinak, že si mě múzy, co se jim moje staré jméno zajídalo, znova najdou. Maloval jsem dokonce karikatury před katedrálou… a&#160;pak jsem to vzdal. Zalezl jsem si do pronajatého kamrlíku a&#160;lehl si na postel a&#160;čekal. Neptejte se na co. Prostě jsem to vzdal. Nemohl jsem dál. A&#160;potom se ozvalo zaklepání a&#160;tam stála ona. Okamžitě jsem ji poznal. Napadala na levou nohu a&#160;to z&#160;ní dělala skutečnou bohyni. Nikdo, kdo se nezabývá uměním nebo prostě nemá vkus, nepochopí, co tím myslím, ale to malé upozornění na to, že krása nikdy neznamená dokonalost, z&#160;ní dělalo skutečné umělecké dílo. Vešla, představila se a&#160;zeptala se, jestli bych nenamaloval ji a&#160;její dceru. Slyšela prý, že jsem jeden z&#160;nejlepších evropských portrétistů a&#160;že momentálně nemám moc zakázek. Věděla, kdo jsem, ale přesto mě oslovovala mým novým jménem. Mluvila s&#160;úctou. S&#160;grácií, která se nosila ve Vídni, a&#160;taky mluvila vídeňskou němčinou. Byla to dobrá obchodnice, dcera svého otce, jistě. Řekl jsem, že ji a&#160;její dceru budu malovat, ale jen za cenu, kterou by mi zaplatili v&#160;Evropě, protože, jak správně řekla, jsem vynikající evropský portrétista, a&#160;ne nějaký místní mazal z&#160;pralesa. Mluvili jsme německy a&#160;byla to úleva, protože tu zdejší hatmatilku jsem odmítal používat. Všechny ty nosovky, co si hrají na francouzštinu, a&#160;do toho zamíchané jakési polohrdelní r&#160;a&#160;gramatika, co se s&#160;logikou minula, už když v&#160;tomhle jazyce řekli poprvé máma. Mluvil jsem a&#160;mluvil, drmolil jsem německy jako šílenec a&#160;taky jsem pološílený byl samou radostí, že s&#160;někým vůbec můžu promluvit a&#160;nemusím si u&#160;toho jazyk kroutit do kornoutku. A&#160;chtěl jsem tu chvíli, kdy je blízko a&#160;můžu se na ni dívat, prodloužit co nejvíc, co nejdál, donekonečna.</p>
		</div>
</body>
</html>