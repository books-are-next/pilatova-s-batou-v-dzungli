<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-48</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-48" xml:lang="cs-CZ">
		<div class="Z-kladn--textový-r-meček">
			<p id="_idParaDest-45" class="MLP_uroven2_kapitola">Ljubodrag</p>
			<p class="MLP_text_bez1radku">Na telefon jsem se vykašlal. Přestal jsem ho zvedat. Už jsem to nemohl dál poslouchat. Dolores říkala, že mi zavolá až ráno. To už budu s&#160;ní. Pomalu jsem se posadil. Rozhýbal ztuhlá kolena a&#160;nasoukal se do papučí. Boty mi v&#160;nemocnici vzali a&#160;odnesli kdovíkam. Je to dobrá nemocnice, ale i&#160;když trpím celkovým vyčerpáním nebo selháním organismu nebo čert ví čím, tak na autobusové nádraží snad ještě dojdu. A&#160;nasednu na lůžkový autobus společnosti Motta, jediné, která tam k&#160;nám do vnitrozemí jezdí, a&#160;pojedu domů. Nechci umřít ve městě. V&#160;tom mraveništi plném pachů, smradu benzinu a&#160;nervózního spěchu a&#160;velkých věcí. Chci na farmu. Chci si lehnout do houpací sítě a&#160;dívat se, jak slunce zapadá a&#160;mění u&#160;toho barvu. Nasát do plic bahnité pachy řeky. Vykouřit si poslední cigaretu. Hergot, i gestapáci ve vězení lidi nechávali vykouřit před popravou poslední cigaretu, a&#160;tady v&#160;té podělané nemocnici mi vzali boty a&#160;zakázali i&#160;posledního šluka. Zakázali mi dokonce čerstvej chleba! V&#160;osmdesáti třech letech si nesmím ráno namazat křupavou housku máslem. To jsou teda konce. Naštěstí když se to dozvěděla Míca, vynadala doktorům a&#160;řekla, ať si takovou dietu nechají od cesty, že svoje housky budu jíst, kdy budu chtít. Práskla dveřmi a&#160;šla mi jich šest koupit do nejbližšího pekařství.</p>
			<p class="MLP_text">Vrátný spí, a&#160;tak se kolem něj protáhnu jako správnej partyzán, co si sundal boty, aby ho nebylo slyšet. Ťapu bosky po chladných dlaždičkách a&#160;chvilku nemůžu najít výtah, pak správný dveře, ale nakonec se mi to povede a&#160;najednou jsem venku v&#160;ulicích. Sao Paulo vypadá jako město budoucnosti těsně před apokalypsou. Mrako­drapy jak štíhlé, lesklé svíce propalují černé nebe bez hvězd, které nejsou pro smog vidět. Slumy všechno zahušťují a&#160;vydávají mdlý pach přežívání a&#160;chvějí se svým vlastním, bezmocným vztekem. Metro pumpuje do žil města nové a&#160;nové spěchající zombie odhodlané si vydělat na živobytí, nevzdat se. A&#160;já se taky nevzdávám, taky si vlezu do metra. Sednu si do předposledního vagonu na lepkavou umělohmotnou sedačku a&#160;schoulím se do sebe. Podlezl jsem pod turniketem a&#160;nikdo si mě ani nevšimnul. V&#160;tuhle noční nebo už skoro denní hodinu se v&#160;metru nikdo nediví, že pod turniketem prolézá stařík v&#160;nemocničních hadrech a&#160;bosky. Nevím, za co si koupím jízdenku, ale počítám s&#160;tím, že do Nova Andradina nebo do Baťovy Dobré Vody pojede někdo známý, nějaký kovboj nebo farmář, co se vrací z&#160;návštěvy u&#160;příbuzných, nebo byl v&#160;Sao Paulu na nákupech nebo u&#160;doktora. Někdo mi jízdenku určitě koupí a&#160;já mu prachy pak vrátím. Ví se o&#160;mně, že nejsem žádnej křivák. Jsem trochu škrt, divnej a&#160;nemluvnej, ale prachy vždycky vracím do posledního centu, to všichni doma vědí.</p>
			<p class="MLP_text">Jenže vystoupím na špatné stanici, Místo na Barra Funda jsem na Jabaquaře. A&#160;nevšimnu si toho. Vyjedu po schodech nahoru a&#160;ocitnu se v&#160;mumraji nástupišť a&#160;lidí s&#160;kufry, batohy a&#160;balíky a&#160;marně hledám nástupiště 34, odkud přece vždycky jezdí Motta do Mato Grosso do Sul! Nástupiště mají ale jiná čísla, vůbec to tu nepoznávám, a&#160;když se zeptám, říkají, že musím na jiné nádraží. Jiné nádraží, to už mohli rovnou říct jiný světadíl. Přesto se konečně odhodlám, vstanu z&#160;lavičky a&#160;sjedu znova do metra. Nevidím dobře na cedule, vleču se po dlouhých, nekonečných chodbách. Lidí už je teď strašně moc, přiblížilo se ráno a&#160;z&#160;metra se stal zahuštěný, rosolovitý puding plný navoněných, dobře oblečených lidí, co strašně spěchají, nebo si čtou za chůze noviny a&#160;v&#160;rukou mají kelímky s&#160;kafem. Sednu si na chvíli na zem a&#160;opřu si hlavu o&#160;posprejovanou zeď. Někdo mi hodí pod nohy reál. Zazvoní to o&#160;dlažbu. Udiveně se za tím člověkem koukám, jak se na mě ani nepodíval. Jen upustil reál, jako když hodíš psovi kuřecí kost. Ale reál by se mi moh hodit. Vezmu ho do dlaně. Natáhnu se na chladnou zem. Dám si ruku pod hlavu a&#160;na chvíli usnu. Pak se s&#160;trhnutím probudím. Zdál se mi sen o&#160;vlčákovi Kazanovi, který umí hlídat moje stáda. Sám dokáže sehnat býky do houfu a&#160;najít zatoulaná telata. Kazan mi v&#160;tom snu běžel naproti. Ale nepoznal mě. Místo aby mi olíznul ruku, začal na mě hrozivě vrčet a&#160;málem po mně skočil. „No tak, no tak, Kazane, to jsem přece já,“ šeptám a&#160;sbírám se z&#160;té teď už moc studené podlahy. U&#160;nohou se mi válejí další reály. Na jízdenku to není, ale na kafe jo. Sednu si a&#160;pak se dokonce dokážu postavit. Držím se podél zdi a&#160;dojdu k&#160;stánkům s&#160;jídlem. Natáhnu ruku s&#160;reály a&#160;koupím si malé černé přeslazené kafe. Kofein a&#160;cukr. Přesně tohle teď potřebuju. Mulatka s&#160;kroužkem v&#160;nose má na ruce vytetované <span class="MLP_znak_kurziva_11b">Ježíš je nejlepší milenec</span> a&#160;usměje se na mě. Do ruky mi ještě vtiskne sýrový koláč. Posadím se před stánkem na zem. Koláč chutná neskutečně. Po těch nemocničních blivajzech je to mana nebeská. Je ještě teplý, z&#160;rozehřátého sýra stéká tuk a&#160;mastí mi prsty. Teče mi po bradě a&#160;já se olizuju jako kocour. Když koláč dojím, zapiju ho kávou. Je dobrá, není šizená. V&#160;Brazílii se šidí cokoli, ale kafe nikdy. Celkové vyčerpání a&#160;selhání organismu si dalo pauzu. Vstanu a&#160;dokážu se udržet na nohou.</p>
		</div>
</body>
</html>