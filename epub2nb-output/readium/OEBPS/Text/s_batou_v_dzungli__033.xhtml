<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-30</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-30" xml:lang="cs-CZ">
		<div class="Z-kladn--textový-r-meček">
			<p id="_idParaDest-27" class="MLP_uroven2_kapitola">Ljubodrag</p>
			<p class="MLP_text_bez1radku">Pořád jsme měli dům v&#160;Sao Paulu podle náčrtku Oscara Niemeyera. Ten dům dostala Máca jako část dědictví. Šéfovi tím domem splatila dluh jakási zazobaná rodina, která se s&#160;Niemeyerem znala, a&#160;on prý na ubrousek v&#160;nějaké kavárně, alespoň tak jsem si to vždycky rád představoval, načmáral pár tahy funkcionalistický dům na svahu se šikmou zahradou a&#160;s&#160;velkým salonem. Odvážný, excentrický dům. A&#160;budoucí majitelka ten ubrousek pak vzala a&#160;nábožně ho odnesla jiným architektům, kteří se nad tím bláznovstvím asi pěkně ošívali, ale stejně šli a&#160;postavili jí ten nesmysl, protože jim dobře zaplatila. A&#160;Máca ten dům milovala a&#160;Míca taky. V&#160;duchu jsem mu říkal dům U&#160;Dvou koček. Bylo jasný, že bude moderní i&#160;za sto let. A&#160;v&#160;obýváku visel ten obraz Máci a&#160;Míci a&#160;vítal každýho, kdo k&#160;nám přišel, a&#160;až příliš vyzývavě na můj vkus taky každýho zval, aby se do těch dvou beznadějně zamiloval. A&#160;já z&#160;toho domu prchal do džungle, do Hustého pralesa, do Mato Grosso do Sul, kam už se dnes dá dojet pohodlně autobusem. Ten dům Ludmile připomínal její domov tam kdesi za mořem, tam, kde jsem nikdy nebyl a&#160;nikdy jsem se tam nechtěl podívat. Byl to dům z&#160;velkýho světa. Velkorysý, ale vůbec ne nabubřelý, dům v&#160;hezký, klidný čtvrti se zahradou a&#160;krytou terasou. Ten dům si každýho omotal kolem prstu. Jen mě ne. Já měl svůj dům jinde. Daleko od Sao Paula, daleko od velkýho světa, od všeho velkýho. Netoužil jsem dokazovat velký věci. Stačily mi věci, který jsem nějak dokázal já sám pojmout a&#160;vlastníma rukama a&#160;nohama ohmatat, prochodit, postavit nebo spočítat. I&#160;to byla zkušenost z&#160;války, o&#160;níž Šéf neměl ani ponětí. Dozvídal se o&#160;ní z&#160;dopisů, tajných depeší, bral ji jako další ze seznamu úkolů, důležitých manažerských úkolů. A&#160;já seděl v&#160;náklaďáku, když jsme tajně přes hory převáželi věci našeho krále, a&#160;málem mi umrzly prsty na nohou. To já musel být za každých okolností v&#160;té době realista, protože jedině realisti všechno přežili. Když ve vězení nutíte svou vůli, aby poručila scvrklýmu žaludku, aby nechtěl sníst mizerný příděl okamžitě a&#160;nechal si něco i&#160;na další den, ta vůle už nikdy nemůže být velikášská. Proto jsem občas musel z&#160;toho domu pryč a&#160;taky pryč od vzpomínek, od fotek jejich města, které postavili a&#160;říkali mu Zlín a&#160;já v&#160;duchu Mácov. Když mluvili česky o&#160;Zlínu, rozuměl jsem jim, ale zároveň jsem to nechápal. Já o&#160;válce nikdy nemluvil. Byla to moje a&#160;jen a&#160;jen moje válka, kterou jsem sám pro sebe vybojoval, tak proč o&#160;tom teď mluvit. Máca někdy chtěla, abych se jí se vším svěřil, zajímalo ji všechno, co se mě týkalo, a&#160;mně to dělalo dobře, jen jsem neuměl o&#160;těch časech&#160;– a&#160;nebyly to dobrý časy&#160;– mluvit. Slova se mi vždycky vzpříčila v&#160;krku jako ty japonský hůlky z&#160;mizernýho dřeva a&#160;praskla, hned jak jsem začal vzpomínat. Tak jsem to nedělal. Pochopil jsem, že by mě to mohlo zničit. Nikdy jsem taky, jak se teď noblesně říká, nevyhledal odbornou pomoc, teda cvokaře. Nepotřeboval jsem ho, necítil jsem žádný postválečný trauma. Dokud jsem o&#160;válce nezkoušel mluvit. Někdo se potřebuje vyžvanit, ale já zjevně nejsem ten typ. A&#160;byl jsem Máce vděčný, že to pochopila a&#160;na nic moc se pak už nevyptávala.</p>
		</div>
</body>
</html>