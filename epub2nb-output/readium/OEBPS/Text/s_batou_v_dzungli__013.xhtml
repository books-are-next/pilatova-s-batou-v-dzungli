<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_UROVEN2_KAPITOLA">Dolores</p>
			<p class="MLP_text_bez1radku_-B-">Všiváci</p>
			<p class="MLP_text_bez1radku_-I-_-12-0-">24&#160;dkg mouky</p>
			<p class="MLP_text_bez1radku_-I-">14&#160;dkg másla</p>
			<p class="MLP_text_bez1radku_-I-">14&#160;dkg cukru</p>
			<p class="MLP_text_bez1radku_-I-">7&#160;strouhaných loupaných mandlí</p>
			<p class="MLP_text_bez1radku_-I-">2&#160;žloutky</p>
			<p class="MLP_text_bez1radku_-I-">citronová šťáva a&#160;kůra z&#160;jednoho citronu</p>
			<p class="MLP_text_bez1radku_-I-">Těsto se tence rozválí, formičkou vykrajuje a&#160;upeče.</p>
			<p class="MLP_text_bez1radku_-I-_-0-12-">Upečené vždycky dva všiváky slepit marmeládou.</p>
			<p class="MLP_text">Hrozně se lepily na prsty. Těsto a&#160;marmeláda neměly proti vánočnímu horku v&#160;Batatubě šanci. Keksy s&#160;kolečkem uprostřed, do kterého se dávala jabuticabová nebo mangová marmeláda. Správně se to jmenuje jinak. Linecká kolečka mi ale nic neříkají, byli to prostě všiváci, protože se lepili na prsty jak smůla. Když jsem je pak ochutnala ve Zlíně, nebylo to ono. Stejně jako když jsem necítila nic z&#160;toho, co jsem si představovala, že ucítím, když se poprvé vrátím tam, kam se děda s&#160;babičkou vrátit nemohli. Chtěla jsem cítit svobodu, a&#160;místo toho jsem ucítila něhu. Něhu k&#160;těm příliš velkým budovám, k&#160;podmračenému nebi, které bylo najednou moc blízko a&#160;celé na mě padalo, místo aby mě prosvětlovalo a&#160;vedlo správným směrem, tak jako to umí brazilské nebe, které je vždycky vysoké, průzračné a&#160;nekonečné. A&#160;přece v&#160;Praze, kde mi všechno připadalo stísněné a&#160;přecpané temnou a&#160;krvavou historií, všechny ty kamenné mosty a&#160;barokní patos soch, všechno to umění, ty neskutečně propracované detaily a&#160;kamenné kostky marnotratně používané na cestách a&#160;na chodnících… to všechno mě naplňovalo něhou a&#160;obdivem a&#160;ještě něčím pochmurným, pro co jsem nikdy nenašla žádný výraz ani v&#160;češtině, ani v&#160;portugalštině. A&#160;hlavně jsem věděla, že k&#160;tomu všemu strašně patřím, že jsem to konečně opravdu já, kdo se choulí do kabátu a&#160;necítí se svobodná, ale s&#160;tím vším spřízněná. A&#160;taky na mě padá tíha, nostalgie, bolest. A&#160;vidím kamenné jizvy na té překrásné, příliš starobylé tváři města. Všechna ta nová a&#160;nová zrození z&#160;popela, všechna ta pro mě nepochopitelná vůle přežít, přežít všechno, co se tady vždycky převalí. Jak je možné, že jste si zachovali jazyk, jak je možné, že jste pořád přesto všechno tady? Je to obdiv a&#160;zároveň hrůza z&#160;těch jizev, z&#160;pochroumaného, popraskaného obrazu, který se zjevuje, jako by vystupoval ze závoje, z&#160;lehounkého tylu přehozeného přes tvář té země, odkud Jan Antonín a&#160;Maja s&#160;dětmi museli odejít. Jste vždycky první na ráně a&#160;všechno vaše skuhrání je podle mě z&#160;toho, jak jste celí pomačkaní dějinami. V&#160;Brazílii můžu být kdokoli, můžu být čímkoli, cítím tu volnost nekonečné země, země, kde nikdo nemusí žít s&#160;tolika jizvami. Patetická jsem po dědečkovi.</p>
			<p class="MLP_text">Poprvé jsem přijela v&#160;osmdesátém druhém. Skupinka mladých, bezstarostných brazilských advokátů z&#160;dobrých rodin si vyrazila na kongres do Říma, na výlet do Evropy. Byla jsem mezi nimi a&#160;chtěla konečně vidět všechno to, o&#160;čem mi doma celé ty roky vyprávěli. O&#160;čem básnili a&#160;líčili to v&#160;tak živých barvách, že jsem přesně věděla, kde je v&#160;Římě který kostel, a&#160;Paříž jsem znala z&#160;pohlednic, které maminka s&#160;tetami schovávaly ve velké otřískané plechové krabici s&#160;čínskými motivy. A&#160;v&#160;Londýně, kde tety a&#160;máma studovaly, jsem znala snad i&#160;názvy ulic. Nejdřív jsme zamířili do Říma na právnický kongres. V&#160;kavárně o&#160;přestávce jsme se bavili o&#160;tom, kdo umí jaké jazyky, a&#160;já řekla, že umím česky a&#160;srbsky. „Ale Praha, to je přece kousek, mohli bychom se podívat do Prahy, co říkáte?“ „Dejte pokoj, ještě mě tam zavřou,“ vyhrkla jsem. Zaraženě se na mě všichni podívali. Moje obavy odmávli s&#160;tím, že už je dávno po válce a&#160;že jsem přeci brazilská občanka. Nakonec vymysleli, kde koupíme letenky, a&#160;ve mně byla malá dušička, jak říkávala maminka. Nevěděla jsem, jak jim mám vysvětlit, že se do Československa podívat nesmím. Že jsem na černé listině jako celá moje rodina. Stejně mi nedají vízum, říkala jsem si. Jenže když jsme to šli s&#160;předsedou brazilské advokátní komory přeci jenom zkusit na československý konzulát v&#160;Římě, vízum mi dali. Tvářili se sice zvláštně, spíš překvapeně než nepříjemně, nechali nás dlouho čekat, ale pak jsem najednou měla v&#160;pase razítko. A&#160;strach ještě větší. Dušička se mi pořádně scvrkla. Myslela jsem si, že je to nějaká léčka, hra tajných služeb. Až překročím hranice, unesou mě a&#160;zavraždí, tělo pohodí někde do škarpy. Jenže tohle jsem svým kolegům říkat nechtěla, nechtěla jsem, aby věděli, že se bojím tímhle paranoidním způsobem. Navíc jsem jim vyprávěla celý příběh mé rodiny, a&#160;oni se na mě dívali, v&#160;duchu si ťukali na čelo a&#160;mysleli si, že si vymýšlím. Vnučka obuvnického magnáta? Světové obuvnické impérium?! To jistě! Tak ať nám to město, které její rodina postavila, ukáže, tak schválně. Najednou jsem měla pocit, že mi to celé udělali naschvál, že mě jen tak zkoušejí. Že já jsem raději nedržela pusu! Přesto když jsme ráno vyrazili na letiště, byla jsem najednou klidná. Přestala jsem se bát a&#160;začala jsem věřit, že se skutečně třeba podívám do Zlína. A&#160;když mě tam nepustí, tak snad aspoň do Prahy.</p>
			<p class="MLP_text">Na letišti si můj pas strašně dlouho prohlíželi, předávali si ho z&#160;ruky do ruky a&#160;zkoumavě se na mě dívali. Přeci jen jim mé příjmení Baťa Arambašič muselo vrtat hlavou. Nikde žádné&#160;-ová, jen mužské tabu příjmení kombinované s&#160;čímsi balkánským. Nikdo se ale na nic neptal. Někam telefonovali, pak zase kývali hlavami a&#160;nakonec mi pas vrátili a&#160;mohla jsem projít do letištní haly. Všichni už na mě čekali a&#160;byli strašně zvědaví na komunistickou zemi. Nelíbilo se mi, jak byli nadržení na to zakázané dobrodružství. Já zvědavá nebyla. Byla jsem zaražená. Strach mě přešel, ale jako by mě někdo uhodil železnou palicí do hlavy. Hotel byl na Malé Straně, zařídil nám ho známý našeho šéfa. Čekala jsem něco útulného, ale byla to obrovská prosklená krychle plná cizinců. V&#160;hale vládl ruch jako někde na nádraží a&#160;poslíčci si bez okolků říkali o&#160;spropitné. Bylo to ale kousek od Hradu, a&#160;tak jsme se tam hned, jak jsme si vybalili věci, vydali. Pořád po mně všichni chtěli, abych jim překládala, a&#160;tak jsem to dělala. Pamatuju si, že ta úplně první přeložená věta byla v&#160;taxíku z&#160;letiště&#160;– taxikář se na mě divně podíval a&#160;zeptal se mě, odkud jsem. Když jsem řekla, že z&#160;Brazílie, řekl, že to není možné, protože mluvím slovácky. „Ano, moje rodina pochází z&#160;Moravy, ze Zlína,“ víte. Jen zakroutil nechápavě hlavou. Nejdřív jsem tomu, jak mluvili v&#160;Praze, moc nerozuměla, mátl mě přízvuk, a&#160;já hvězda všech večírků a&#160;vypravěčka vtipů jsem byla podivně ztichlá. Zdálo se mi, že jsem se po strašně dlouhé době vrátila domů, ale já jsem tady přece doma nikdy nebyla! Když jsme přišli na Hrad a&#160;prošli prvním a&#160;druhým nádvořím, zastavila jsem se před vchodem do katedrály a&#160;začala kamarádům líčit, kdo ji postavil, v&#160;kterém roce, a&#160;sypala jsem ze sebe všechny ty informace jako nějaká průvodkyně. A&#160;pak jsem se rozbrečela. Všichni na mě zírali a&#160;já řvala a&#160;řvala a&#160;nemohla jsem přestat. Sedla jsem si na chvíli do kostelní lavice, abych se uklidnila, zatímco si všichni prohlédnou katedrálu, a&#160;seděla jsem tam asi hodinu. Ostatní mě tam nechali a&#160;šli do Zlaté uličky a&#160;podívat se po Malé Straně, prošmejdit kavárny a&#160;obchůdky se suvenýry, a&#160;já seděla a&#160;brečela. Občas jsem se nadechla a&#160;pozorovala proudy turistů, a&#160;pak jsem zase brečela dál. Bylo to jako příval, zemětřesení, živelná katastrofa. Nikdy předtím se mi nic podobného nestalo. Přišli pro mě a&#160;odvedli mě do hotelu. Tam jsem si lehla do postele a&#160;tiše brečela dál. Večer jsme šli na večeři do restaurace Zlatá husa. Jídlo tam bylo nepochopitelně levné a&#160;mně se hrozně líbilo dřevěné obložení na stěnách, pach piva a&#160;neurvalí číšníci. Všechno mi připadalo důvěrně známé, a&#160;možná proto jsem se znova rozbrečela a&#160;brečela jsem pak celou noc. Chudáci právníci nevěděli, co se mnou, a&#160;vůbec nic nechápali. Já si ale nemohla pomoct. Ráno mě to přešlo. Vstala jsem a&#160;rozhodla se, že pojedu hned teď do Zlína. Chtěli jet se mnou podívat se na to město, o&#160;kterém jsem tvrdila, že ho postavila naše rodina. Pronajali jsme si taxík z&#160;Prahy do Zlína na celý den. Jenže musela jsem taxikáři přeci říct, kdo jsem. Měla jsem strach, že by mohl mít problémy z&#160;toho, že vezl vnučku Jana Antonína Bati. „Vezmete nás do Zlína?“ „Á&#160;to jste vy?!“ Byl to ten samý taxikář, který nás vezl z&#160;letiště, asi ho volali z&#160;toho hotelu často. „Paninko, vy nevíte, že ten váš Zlín dávno neexistuje?“ „Cože!“ Nemohla jsem tomu uvěřit. „Ale jako město jo, to jo, jenže se to tam teď jmenuje Gottwaldov!“ Smál se a&#160;já si vzpomněla, že to dědeček kdysi říkal, protože ze Zlína dostal dopis od stařenky Gerbecové, kde stálo: „Tož, Jendo, teď piš do Gotwaldova,“ a&#160;že u&#160;toho babička Maja vztekle bouchala lžící do stolu. „Aha, ano, vlastně ano.&#160;– A&#160;vezmete mě tam, i&#160;když jsem vnučka Jana Antonína Bati?“ ujistila jsem se raději znova. „Opravdu?! To snad není možně!“ vykřikl a&#160;dodal: „Nasedát, no nasedát, jede se do Zlína, paninko, do Zlína vás vezmu moc rád, do Gottwaldova bych nejel, ale do Zlína, to je jiná,“ smál se a&#160;tvrdil, že žádné problémy mít nebude.</p>
			<p class="MLP_text">A&#160;tak jsme jeli. Směr mytické místo, středobod všech legend a&#160;bájí mého dětství. Hledat zlatý grál spravedlnosti ale ještě ne. To až později po dalších, mnohem méně dobrodružných návštěvách. Praha mi připadala celá zaprášená, všechno oprýskané a&#160;popraskané, a&#160;Zlín vypadal taky tak. Říkala jsem si, že by to tady mohli trochu natřít, hlavně tu dědečkovu fabriku. Zastavili jsme pár ulic od ní a&#160;já tam šla pěšky. Bylo odpoledne, lidi právě vycházeli. A&#160;tehdy jsem si uvědomila, jak jsou na rozdíl od lidí v&#160;Praze tak nějak veselejší. Chlapi spolu žertovali, ženy si pohazovaly taškami a&#160;hřívami vlasů, vtipkovaly spolu. Přeci jen tady ten duch baťamanů možná zůstal, myslela jsem si, že to musím říct mamince a&#160;tetám, že budou mít radost. Jenže co když tady zůstal i&#160;duch té fotky z&#160;roku 1947, na které je na hlavní bráně nápis: <span class="MLP_znak_kurziva_11b">Zrádci J.&#160;A.&#160;Baťovi nejvyšší trest.</span> Co vlastně v&#160;té fabrice dnes po dědovi doopravdy zůstalo?</p>
			<p class="MLP_text">Pak jsem se chtěla podívat na Lesní hřbitov, položit kytky na hrob stařenkám a&#160;strýci Tomášovi. Nevím, jak je to možné, ale jako by mi v&#160;té chvíli někdo přímo v&#160;mé hlavě odříkával jeho slova o&#160;tom zvláštním místě, které si vysnil. Ten hlas v&#160;hlavě nebyl Tomášův, byl dědečkův a&#160;říkal: „<span class="MLP_znak_kurziva_11b">Zvykli jsme si pohlížet na hřbitov jako na místo, kam je nutno chodit naříkat. Avšak hřbitov má, jako všechno na světě, sloužit životu. Proto má být takový, aby jej mohli navštěvovat živí v&#160;klidu a&#160;radosti. Mohli by si na něm třeba zahrát, nasvačit se a&#160;vzpomenout v&#160;dobrém svých, kteří tam v&#160;pokoji, v&#160;tichu a&#160;v&#160;šumění stromů spí.</span>“ To je ono, teď bych se chtěla na tom hřbitově v&#160;klidu a&#160;míru nasvačit a&#160;popřemítat o&#160;tom, co tady vlastně dělám. Jenže taxikář netušil, kde by to tak mohlo být. Zastavili jsme na ulici nějakou babku v&#160;šátku a&#160;v&#160;zástěře, a&#160;ona hned, že nám to ukáže, že to není daleko, ale že raději pojede s&#160;námi. Nasoukala se do taxíku a&#160;jelo se. Mluvila stejně jako já, říkala tož a&#160;panečku, a&#160;když se vyptala, co na hřbitově potřebujeme, tak na mě mrkla a&#160;řekla, že nám musí nejdřív něco ukázat. Navigovala taxikáře za město a&#160;tam byla cedule Gottwaldov hore pácem a&#160;ještě přeškrtnutá a&#160;rukou někdo napsal Zlín-Baťa. Chtěla jsem si to vyfotit, ale pak jsem si to rozmyslela, přeci jen jsem se chtěla dostat zpátky do Brazílie. Na zpáteční cestě do Prahy jsme viděli obrovský transparent, na kterém stálo rudým písmem Se Sovětským svazem na věčné časy, ale někdo tam černým sprejem napsal přes celý transparent HOVNO. Smála jsem se, až jsem se málem počurala. Pak jsem to musela přeložit a&#160;celý taxík se otřásal smíchem. Taxikář se taky smál a&#160;spokojeně kouřil. A&#160;pak se mě zeptal, jestli jsem ještě cítila něco z&#160;toho, co bývalo ve Zlíně.</p>
			<p class="MLP_text">Ale já se narodila v&#160;roce 1948, doprostřed těch největších krizí, kdy dědečka doma soudili za vymyšlené zločiny a&#160;jeho vlastní synovec a&#160;švagrová jim v&#160;tom pomáhali. A&#160;kdy přišel o&#160;zahraniční továrny. Vlastně jsem ale byla vždycky u&#160;toho, byla jsem jedináčka, a&#160;tak jsem se kolem dědečka a&#160;rodičů ochomýtala možná víc než ostatní děti, ledacos jsem pochytila a&#160;někam ve své blonďaté hlavičce to schovala na pozdější melancholii. Do sedmi let jsem mluvila jenom česky, portugalsky jsem sice taky rozuměla, ale pořádně jsem se ji naučila až ve škole. S&#160;tatínkem jsme mluvili srbsky. Tu řeč jsem milovala, ale jinak než češtinu. Tatínkova řeč byla vzácnější, jadrnější, často z&#160;ní šlehaly jiskry. Jenže tatínek o&#160;Srbsku nerad vyprávěl. Takže jsem si raději pořád prohlížela fotky, děda s&#160;babičkou jich měli tisíce. Alba všemožných velikostí vázaná v&#160;kůži, v&#160;rudém sametu, v&#160;režném lahvově zeleném plátně, ale nikdy v&#160;ničem obyčejném. Pečlivě popsané a&#160;systematicky utříděné relikvie, vzpomínky postavené do latě, alba plná Zlína. Znala jsem dopodrobna stavební plány, dokonce nákresy poválečného Zlína, které si dědeček chtěl nechat vyrobit a&#160;poslat do Brazílie a&#160;sám si k&#160;nim dělal poznámky a&#160;náčrtky. Zlín byl v&#160;mém dětství pohádkové město, říše, kterou nám sebrali a&#160;na kterou jsem nesměla nikdy zapomenout, protože kdybych to udělala, zradila bych všechny, hlavně dědečka. A&#160;ten pro mě byl králem, velkým, moudrým, trpělivým a&#160;taky zlomeným hrdinou. Takže jsem srovnávat možná mohla, i&#160;když jsem předtím ve Zlíně nikdy nebyla. Měla jsem ho pod kůží a&#160;teď, ve špinavém taxíku páchnoucím po levných cigaretách a&#160;pivu, s&#160;nahatou panenkou, která se houpala na předním skle, jsem byla, no ano, byla jsem zklamaná. To město vůbec nebylo tak velkolepé a&#160;krásně uspořádané, jak jsem si celý život představovala. Působilo unaveně, skoro jako dědeček. Stejně jsem tam ale chtěla zůstat. Pronajmout si malý byt nebo ten cihlový domek, sednout si na zahrádku a&#160;vyhřívat se na jarním slunci. Chodit na procházky do kopců kolem a&#160;snažit se pochopit, jak to vlastně Tomáš s&#160;Janem Antonínem všechno mysleli. Proč dělali to, co dělali, proč jim nikdy nestačilo, to co už měli, proč neustále něco vymýšleli, organizovali a&#160;vyráběli? Proč si jen tak nesedli a&#160;nebyli nikdy spokojení? Možná to za mě přemýšlela Brazilka, protože jsem sice byla dcera své matky a&#160;vnučka Jana Antonína Bati, ale to nic neměnilo na tom, že Brazílie byla ve mně zahnízděná stejně jako Zlín. Tu rodinnou tíhu, kterou mi položili do kolíbky místo stříbrné lžičky do pusy, mohla vyvážit jenom bezstarostná Brazílie. Bez ní bych se z&#160;toho musela pomátnout.</p>
			<p class="MLP_text">A&#160;ve Zlíně jsem myslela i&#160;na tátu. Na to, že on o&#160;svých temných časech vlastně nikdy pořádně nevyprávěl. Jen jednou se strašně rozčílil, když jsme si s&#160;bratranci hráli na válku a&#160;na partyzány. Zakázal nám to a&#160;říkal, že nevíme, co děláme, a&#160;ať si najdeme nějakou jinou hru. On si na partyzány nehrál, on a&#160;Dragoslav byli partyzáni skuteční. Tuhle srbskou stranu mé duše jsem objevovala jen po kouskách, velmi zvolna, něco mi řekla maminka, něco tety, ale z&#160;tatínka se málokdy dalo něco vypáčit. Nejraději totiž vyprávěl o&#160;Lálovi. Panečku, to bylo legrační, ty jeho historky o&#160;Lálovi. Když jsem je pak ale někomu chtěla vyprávět česky, už vůbec tak legrační nebyly. V&#160;srbštině stačilo tátovi říct první dvě věty o&#160;Lálovi, a&#160;už jsme se všichni váleli smíchy po zemi. Je to záhada, nebo naopak klíč ke všemu? K&#160;celému mému životu? Dědeček nám pořád vtloukal do hlavy, že kolik jazyků umíš, tolikrát jsi člověkem, že prý to říkal prezident Masaryk. Kolikrát jsem tedy byla člověkem? Třikrát? Byla jsem člověkem portugalsky, srbsky, nebo česky, nebo dokonce jenom slovácky? Nebo jsem nějakou esencí toho všeho, v&#160;čem mě vychovávali, v&#160;kouscích jazyků, oddělených od zemí, kde se s&#160;nimi mluví&#160;– jako kousky masa nasáklé mastnotou v jazykovém guláši v&#160;mé hlavě?</p>
		</div>
</body>
</html>