<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-15</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-15" xml:lang="cs-CZ">
		<div class="Z-kladn--textový-r-meček">
			<p id="_idParaDest-12" class="MLP_UROVEN2_KAPITOLA">Jan Antonín</p>
			<p class="MLP_dopis_bez1radku_-I-">„Přijedu tam ve správnou chvíli sám, neboť jsem rozhodnut se tam jednou vrátiti. Vrátiti se do Zlína.“</p>
			<p class="MLP_text_bez1radku_-12-12-">Někdy v&#160;Praze potkávám Jindru Waldese, ale vyhýbám se mu. Cítím, že stejně jako já ještě nechce nechat všechno být. A&#160;že by se vyptával. A&#160;že bych neměl odpovědi. A&#160;že by si chtěl povídat. A&#160;já nemám na řeči náladu. Do Zlína se skoro vůbec nevydávám. Nemám na to dost elánu. No dobře. Nemůžu tam. Všechno by tam na mě mluvilo. Vykládalo. Příběhy spí ve zdech a&#160;cihlách domů. Vcházejí i&#160;do našich snů. Nemusím na tom místě hned být, abych si ho mohl představovat. Mám ho přece v&#160;sobě a&#160;dodnes dýchám jeho vzduch. Do Brazílie se taky občas podívám, přeci jen dali mi občanství, vážili si mě tam. Nápady, které malým Čecháčkům připadaly velikášské, obdivovali. Brazilský prezident Getúlio Vargas se nebál rozmachu, nemyslel si, že stromy nemají růst příliš vysoko do nebe, protože ta jeho ohromná země by ani nesnesla někoho, kdo nezvládá přemýšlet rozmáchle a&#160;velkoryse. Měl s&#160;Brazílií velké plány, stejně jako já. A&#160;tak jsem mu věnoval báseň:</p>
			<p class="MLP_verse_-I-_-0-12-">VARGAS</p>
			<p class="MLP_verse_-I-_-0-12-">Jenom jeden zrodil se tu král<br/>V této nové, převeliké zemi.<br/>Jeden jenom za titul ten stál,<br/>Umělť vládnout řádem, nadějemi.</p>
			<p class="MLP_verse_-I-_-0-12-">Jen ten jeden velký v&#160;malých tříšti<br/>Zrodil se v&#160;té zemi za let stovku,<br/>Schopný stavět této země příští,<br/>Fantastické jako verneovku.</p>
			<p class="MLP_verse_-I-_-0-12-">Jeden Vargas jenom se tu zrodil<br/>Z&#160;tlupy holořitných vřešťanů;<br/>Jediný, jenž za vládce se hodil<br/>Této velké země křesťanů.</p>
			<p class="MLP_verse_-I-_-0-12-">Byl to člověk horizontů, stepí,<br/>nichž se zrodil pampě na jižní.<br/>Viděl. Ti kol něj však byli slepí,<br/>Malí, úzkoprsí, hamižní.</p>
			<p class="MLP_text">Vybudoval jsem pro toho brazilského velikána v&#160;nehostinných oblastech fungující města, moje malé Zlíny. Brazilci to dodnes považují za vizionářský zázrak a&#160;pokrok a&#160;dokonce mě chtěli navrhnout na Nobelovu cenu míru jako brazilského kandidáta. Tohle ale připadalo velikášské zase mně. Přišlo mi, že jejich generál Rondon, který nezastřelil ani jednoho indiána a&#160;naopak se jich zastával, kde mohl, si tu cenu zaslouží mnohem víc. Stejně se ale do Brazílie vracím jenom málokdy. A&#160;na místa, která by se mohla někomu zdát úplně zbytečná. Třeba ke stromu volavek za Batayporou. Tam se mi ale nepovedlo vybudovat žádnou továrnu, jak jsem si představoval. Chtěl jsem, aby lidi měli práci, a&#160;zároveň jsem chtěl každému, kdo se usadí, prodat malý pozemek, aby si mohl vypěstovat, co potřebuje. Nevedla tam žádná pořádná silnice a&#160;lidi museli být samostatní a&#160;sebevědomí. Měli by práci a&#160;zároveň půdu, tohle jsem chtěl, tohle bylo to pravé, co zdejší pustiny potřebovaly. Tohle jsem pro ně vymyslel. A&#160;taky jsem si říkal, že by se to hrozně líbilo Tominovi, protože ten mi jednou v&#160;létadle říkal: „Kdyby tak přišlo pořádné zemětřesení, které by zpustošilo celý kraj, aby se tyhle ubohé chalupy tady zbořily! Pak by se mohly postavit nové domy a&#160;svět by žasl, jaký lid by mohl povstat z&#160;našich Slováků a&#160;Hanáků.“ Tak tady by, milý Tomino, nemuselo přijít žádné zemětřesení. Tady stačilo jen vypálit a&#160;přemoci divoký prales. Tady by se bývalo mohlo stavět doslova na zelené pastvině, tady jsem mohl uskutečnit všechno to, o&#160;čem jsme snili, skloubit tempo a&#160;výhody průmyslového města s&#160;poklidem a&#160;krásou venkovského života. Jenže tehdy už jsem bojoval na dvou frontách. Se synovcem Tomíkem a&#160;jeho matkou o&#160;dědictví a&#160;s&#160;komunisty o&#160;Zlín a&#160;o&#160;čest. Kapitál se ztenčoval, pomluvy utěšeně bujely, jako by se živily vší tou mizérií, a&#160;síly docházely.</p>
			<p class="MLP_text">Takže Batayporã, moje Baťova Dobrá Voda, zůstala bez továrny. Je to dodnes malé městečko obklopené farmami a&#160;červenou písčitou půdou, na které pořádně nic neroste, jen dýchavičná tráva, a&#160;na té se dá pást jen dobytek a&#160;koně. Přesto si tam u&#160;stromu volavek občas dám šlofík. Strom roste v&#160;močále, kolem malý kopeček hlíny, přesně tak velký, abych se na něj stočil do klubíčka, nebo si pohodlně natáhl nohy a&#160;opřel je o&#160;ztrouchnivělý kmen vyčuhující z&#160;vody. Bílé volavky tady hřadují, je to jejich noclehárna. Přilétají večer a&#160;obsypou strom jako opeřené ovoce. Hebká křídla jemně hladí vzduch a&#160;mě asi nejspíš uklidňuje, že tady jeho vrstvy ještě nejsou prostoupené žádnou historií. Jediné historické památky jsou místní obyvatelé, kteří se sem přistěhovali před padesáti lety, když jsem Batayporu zakládal. Baťova Dobrá Voda. To už jsem vám říkal, já vím. Opakuju se, to vím taky. To jsem se ale naučil tady. Tady si lidi raději všechno několikrát zopakují, aby si rozuměli. Aby se nepletli. Baťova Dobrá Voda. Zní to pěkně, v&#160;indiánském jazyku guaraní, přestože tady už žádní indiáni nezbyli. A&#160;někdy v&#160;dálce na cestě vystlané vrstvami červeného prachu a&#160;kravinců zahlédnu pana Laďu. Myslím, že se sem vrací stejně jako já, i&#160;když on leží kousek odsud na malém hřbitově, k&#160;němuž vede alej ohromných rozložitých akátů. Laďa se potlouká kolem, a&#160;i když bych si moc přál, aby se ke mně občas přidal a&#160;jen tak jsme spolu chvilku zase pobyli, on se vždycky stáhne, jako by se styděl za to, jak dopadl. Nepamatuju si jeho příjmení, ale byl to ten nejzvláštnější baťovec, jakého si dokážete představit. Tolik fortelu ten chlap měl, na co sáhl, to spravil, nebo vymyslel, jak by se co dalo postavit, a&#160;navíc byl z&#160;Hané, a&#160;tak jsme si mohli povykládat po moravsku a&#160;nemuseli jsme se s&#160;tím moc žinýrovat, a&#160;Laďa mě vždycky dokázal rozesmát a&#160;obehrát v&#160;kartách. Moc pil a&#160;umřel na to, pravda, tož to by baťovec neměl, upíjet se k&#160;smrti, ale co už, ve Zlíně nejsme, a&#160;to jsem si taky vlastně definitivně přiznal až tady a&#160;teď, tož právě včilkaj. Že Zlín je přelud.</p>
			<p class="MLP_text">Volavky přilétnou, pozdravíme se v&#160;jejich řeči a&#160;ony mi vykládají, kdo umřel, kdo se znova a&#160;jak narodil, mluví o&#160;sporech s&#160;mravenečníky, o&#160;churavém koníkovi, co má nádor na zadní noze a&#160;lakomý kovboj mu nechce koupit lék. Vyprávění volavek nemá žádný cíl, nechtějí ničím nic říct, jen hřadují a&#160;vykládají si, co se děje. Je to po těch velkých a&#160;nepěkných věcech a&#160;sporech a&#160;právu a&#160;spravedlnosti a&#160;dějinách tak uklidňující a&#160;plné útěchy. Má to ale jen jednu chybu. Kdybych pod tím stromem zůstal moc dlouho, poddal bych se tomu. Splynul bych s&#160;místními vrstvami vzduchu, až bych úplně ztratil povědomí o&#160;sobě samém. A&#160;znova bych se narodil tady. A&#160;to nechci. Ještě ne. Nechci. Nechci to Kupkovo: „… moje já je již hodně daleko v&#160;prostoru vesmíru.“ Není. Ještě je tady. Ještě nemá klid. Ještě je čas. Ještě není všechno hotové, všechno rozmotané, všechno napravené a&#160;čisté. Pravda ještě nevyšla jako olej na vodu. A&#160;možná ani nikdy nevyjde. Zatím mi to nevadí. Zatím se nechci stát bílou volavkou v&#160;močálu za mou Dobrou Vodou.</p>
			<p class="MLP_text">Praha mi teď vyhovuje víc. Sedávám na lavičkách jako nějaký shrbený dědek, jen papuče a&#160;placatice se slivovicí pod kabátem mi chybějí. Pořád mám ale velké plány. Pomalu a&#160;postupně sem lákám vnučku Dolores. S&#160;pravnučkou Guiomar to nevyšlo. Studovala v&#160;Praze češtinu, ale zdálo se mi, že to tady na ni nějak moc padá. Navíc si asi po roce uvědomila, že jí chybí Brazílie a&#160;ty její krávy a&#160;koně, a&#160;já jsem jí nijak nebránil. I&#160;když zrovna ona má na to, aby vedla nějakou fabriku, a&#160;ne jenom farmu v&#160;pralese a&#160;folklorní kroužek. Musel jsem se ale naučit, že zabejčenost mi nikdy k&#160;ničemu vlastně nebyla. A&#160;hrdost možná taky ne. Ani horká hlava. A&#160;Guiomar je hrdá a&#160;pracovitá a&#160;tolik se podobá Tominovi. Dokonce to o&#160;sobě ví a&#160;někdy prohlašuje, že je strýček Tomáš, když honí do práce sebe i&#160;kovboje v&#160;neděli. Je v&#160;ní jeho neuvěřitelná energie a&#160;střízlivost, která mně chyběla. Neláká ji rozmach a&#160;velikost jako mě. Stojí nohama pevně na zemi a&#160;zároveň dře jako kůň. Jenže Praha a&#160;Česko nejsou její živel. Zkoušel jsem to asi rok, když studovala v&#160;Praze. Jenže nějak to nebylo ono, míjeli jsme se. No dobře, tak mi vzdorovala, její sny nebyly tak lehce prostupné a&#160;nepouštěla si mě v&#160;nich moc k&#160;tělu. Snila o&#160;farmě, ujížděla tryskem na hnědákovi po nekonečných past­vinách a&#160;já jsem jí nestačil, nenechala mě nikdy domluvit. Tak jsem ji nechal jít. Přestal jsem se jí vtírat do snů a&#160;nesesílal na ni déjà vu. Ale stejně mi to nedalo, musel jsem o&#160;tom pořád přemýšlet. O&#160;tom jejím vzdoru. Je totiž jiná, než byly ženské za mých časů. Dřív jsem si nikdy nedovedl představit, že by nějaká ženská od nás ve fabrice něco řídila, nebo nedej bože rozhodovala třeba o&#160;penězích… Ale no dobře, třeba i&#160;takové byly, ale dělaly to tak nějak skrytě, nikdo jim nikdy nepřiznal žádné velké zásluhy. Prostě proto, že ženy jsou podle mého na světě kvůli něčemu stejně zásadnímu&#160;– no ano, mají rodit děti a&#160;starat se o&#160;rodinu a&#160;domácnost. A&#160;co je na tom proboha divného? Vždyť je to stejně odpovědná a&#160;těžká práce jako práce každého baťamana. Guiomar je ale jiná. Je to krásný Tomina v&#160;džínách a&#160;s&#160;vlající dlouhou hřívou. Nikdy bych si to nepřiznal, kdybych ji tak dlouho a&#160;rád nepozoroval. Časy se změnily a&#160;já jsem se taky možná změnil. To Guiomar mi otevřela oči. Moje dcera Ludmila byla taky taková, u&#160;té jsem to ale ještě nestrávil, ale pravnučce člověk ledacos odpustí, i&#160;sklony ke svobodomyslnosti. Ale stejně si myslím, že jsem plány s&#160;Guiomar opustil hlavně proto, že česky umí jen slušně. Rozumí dobře, jenže prostě nemluví úplně dokonale. Je jazyk klíč ke všemu? S&#160;Dolores je to totiž docela jiné. Je to možná tím, že ona je vnučka a&#160;Guiomar pravnučka, čili je na rodinném stromě o&#160;větev blíž. Každopádně Dolores mi dokonale rozumí, když na ni ve snu promluvím, zato Guiomar se leckdy zatváří nechápavě nebo odmítavě otočí hlavu na stranu, jako divoký kůň, který se nedá jen tak ochočit. Dolores ale taky dlouho znám, osobně, řekl bych. Guiomar už jenom jako pozorovatel, který ji nemohl vzít na klín, ani jí neukázal, jak se správně buší do hřebíku kladivem a&#160;vyměňuje žárovka, tak jak jsem to ukazoval Dolores, když byla malá. Líbilo se mi na ní, že věděla, že mám rád hlavně svoje vnuky prostě proto, že to byli kluci jako buci, ale stejně se nedala! Měla svou výhodu. Bydlela se mnou ve vile v&#160;Batatubě, a&#160;kluci se k&#160;nám dostali jen o&#160;svátcích a&#160;o&#160;Vánocích, a&#160;tak mě Dolores měla pro sebe a&#160;já si časem zvykl, že bez ní nemůžu být. I&#160;dnes jsme pořád spolu. Stará se o&#160;můj archiv, o&#160;naše knihy, které shromažďovala Maja a&#160;pak jako ve sběratelské horečce Ludmila. Dolores pečlivě a&#160;s&#160;láskou podlepuje každou stránku mých strojopisů, speciální průsvitné nálepky lepí na každý prodřený nebo roztržený papír v&#160;sešitech vázaných v&#160;kůži s&#160;kroužkovou vazbou, do nichž jsem datloval své básně. Všude, kam se stěhuje, ze Sao Paula do Mato Grosso do Sul, z&#160;farmy do Batayporã a&#160;do Ljubodragovy kanceláře, všude s&#160;sebou tahá můj starý stroj. Světlá kůže obalu se už drolí tak, že se brzo rozpadne, přední kapsa, kam jsem si dával sešit s&#160;poznámkami, se už dočista utrhla, ale pořád je to můj stroj. Pořád jsem tady. A&#160;každou fotku, kterou najde v&#160;šuplíku v&#160;mém těžkém psacím stole, si pečlivě prohlédne, zařadí ji podle data a&#160;dá do nějakého alba. Ještě předtím ji ale podlepí, někdy, a&#160;to je naprostá extáze, někdy ji hezky políbí. Dolores. Bolestná. To jméno se mi nelíbilo, dal bych přednost něčemu českému, něčemu plnokrevnějšímu. Dolor znamená bolest španělsky, dor je to portugalsky, a&#160;já věřím na nomen omen, na to, že moje Dolores by měla dostat nějaké české jméno jako Bohumila, nebo Radoslava, nebo to moderní Petra. Protože ona by neměla mít žádnou bolest. To ona chápe, že jen tím, že bude pročítat moje účetní knihy, čichat k&#160;starým klapkám stroje a&#160;luštit moje vybledlé písmo na zadních stranách fotek, s&#160;ní zůstanou staré dobré časy. S&#160;gustem to pozoruju a&#160;každou noc jí šeptám, že dělá dobře. Ano, chápete to správně. Dokud na nás někdo myslí, jsme tady. Můžeme tady být.</p>
			<p class="MLP_text">Když Dolores přijede do Prahy, okamžitě se jí můžu dostat do hlavy, do snů, do podvědomí, kam se mi zachce. Dělám to rád. Rád se do ní hroužím, do její vnímavé, empatické duše s&#160;dvojí tváří blíženců. Chodím s&#160;ní po památkách, nahlížím jí přes rameno, když si kupuje cetky v&#160;turistických obchodech, a&#160;pořád s&#160;ni mám velké plány. Jen jednou mě pořádně vyděsila. Asi jsem to přehnal, když jsem jí začal vkládat do mozku všechny ty silné první dojmy. Chtěl jsem na ni zapůsobit, mocně jí připomenout, kde je její místo, za co má bojovat a&#160;o&#160;co se má zajímat, a&#160;ne se jen tak poflakovat po památkách s&#160;tlupou nadržených brazilských panáčků z&#160;dobrých rodin. Chtěl jsem, aby nikdy na ty první dojmy nezapomněla, aby to s&#160;ní všechno zatřáslo a&#160;vytřáslo jí tu její povrchní mladinkou fajnovost z&#160;těla. No a&#160;ona se rozbrečela a&#160;řvala a&#160;řvala, až jsem měl pocit, že vypustí duši. No jen se nade mnou moc nepohoršujte! Vždyť Dolores se o&#160;to teď sama zajímá. O&#160;tu „systémovou psychologii“, to jsou takové věci okolo předků a&#160;rodinných stromů a&#160;genů a&#160;já nevím co všechno. Takže tím zase láká k&#160;sobě ona mě, a&#160;jsme si kvit. A&#160;basta. Uklidnila ji kupodivu až cesta do Zlína. Ta se mi povedla! Sedl jsem si vzadu k&#160;ní do taxíku a&#160;vkládal jí postupně, a&#160;teď už mnohem opatrněji, do té její blonďaté hlavinky staré obrázky, které mám pečlivé schované a&#160;utříděné. Bylo to jako zakládat diapozitivy do promítačky. Však jsme se jí těch fotek s&#160;Majou naukazovali! Teď šlo jenom o&#160;to, aby si je všechny pěkně postupně vybavila, a&#160;když to klaplo, začal jsem pomaličku s&#160;touhou po domově. Co na tom, že je doma v&#160;Brazílii. Na to vám kašlu, Dolores je moje vnučka a&#160;doma je tady, a&#160;hotovo!</p>
			<p class="MLP_text">Jednou, když jsem zabloudil na Vinohrady, potuloval se Grébovkou a&#160;hleděl na pohasínající světla pode mnou, představoval jsem si chuť a&#160;vůni vína a&#160;potkal jsem tam náhodou Jindru Waldese. Zase si nemohl pomoct a&#160;byl se podívat na svou zbouranou vilu. My totiž můžeme vidět i&#160;to, co bylo zničené, vždycky zůstanou v&#160;určité vrstvě vzduchu obrysy minulosti. Nikdy se nic neztrácí, jen se to ukládá ve vrstvách a&#160;my, co nemůžeme pít a&#160;chutnat víno, si to vynahrazujeme tím, že ochutnáváme jednotlivé vrstvy vzpomínek, obrysy dávno zbouraných domů a&#160;jejich pachy. Nebýt znamená vnímat intenzivněji pachy a&#160;vůně, čichové stopy, které tady všichni zanechali. Sem tam se zaposlouchat do toho, co říkají. Můžeme se procházet jejich zdmi a&#160;potkávat ty, kteří tam žili. Je to příjemné, někdy to dokonce dokáže zahnat samotu. Takže jsem tam jednou v&#160;podvečer narazil na Jindru. Stoupl si vedle mě a&#160;taky se kochal výhledem. Za zády nám supěli běžci a&#160;jejich značková trička z&#160;chytrých materiálů nasáklá potem trochu znehodnocovala rozjímání. Jindra se zase jako obvykle rozčiloval nad barbarstvím dnešních zbohatlíků a&#160;já jsem si samozřejmě taky nemohl odpustit kázání a&#160;ztrácel jsem se sám sobě v&#160;hořkých a&#160;ublížených výlevech. V&#160;tu chvíli byl Jindřich pro změnu můj parťák v&#160;nespravedlnostech. A&#160;pak jsem si na něho zase vzpomněl. Na Udržala. „Jindro, vzpomínáš na Udržala?“ „Na minis­tra, nebo na synátora?“ „Na syna, na toho kryptokomunistu, všiváka jednoho!“ „No vzpomínám si, žes mu dost věřil,“ řekl Jindřich a&#160;měl pravdu. Mladý Jiří Udržal byl totiž žoldák. Pracoval pro toho, kdo platil víc. A&#160;svého času, hodně dlouhého času, i&#160;pro mě. Dokonce jsem mu v&#160;roce 1941, když jsem musel nahonem do Ameriky žehlit ten průšvih s&#160;černou listinou, dal plnou moc, aby podepisoval všechny brazilské smlouvy. Jidáš! A&#160;já nic netušil. Já blbec! Jak dlouho jsem netušil! „Velké peníze, velcí supi, co nad nima pořád plachtí. Taky jsem to nechtěl vidět, taky jsem si nikdy nedával dost pozor. Ale tys byl naivnější, řek bych.“ Jak dlouho jsem byl naivní? Asi do těch prohlášení, co lidi Udržalovi podepsali v&#160;Sao Paulu. A&#160;stačilo mu tak málo, aby je z&#160;nich vymámil. Jak byl šarmantní! Štíhlounký jak panenka s&#160;tou koketní vlnkou na kebuli, co mu vždycky tak jako náhodou sklouzla do čela! Já blbec mu to taky sežral, ten jeho šarm. Tak co měli dělat ti chudáci, co je přijel na příkaz komunistů ošálit? A&#160;pak nasadit těžký kalibr. Domov. Já ho těm lidem obstaral venku, když jim válka dýchala na zátylky a&#160;neměli se kam vrtnout, a&#160;byli mi vděční. Do té doby, než válka skončila. Pak zase chtěli ten starý domov zpátky. Hodně z&#160;nich si nikdy nezvyklo, počítali s&#160;tím, že jsou v&#160;Brazílii jen do konce války. A&#160;pak tradá domů. A&#160;když přijel Udržal a&#160;řekl, že kdo nepodepíše prohlášení proti mně, nikdy se domů znova nepodívá, protože se o&#160;to komunisti postarají, hodili mě přes palubu. Možná se někteří i&#160;dlouho rozmýšleli, ale stejně mu to narafičené a&#160;dobře vykoumané lejstro podepsali: „<span class="MLP_znak_kurziva_11b">Jan Baťa odmítl jakoukoli podporu rodinám československých zaměstnanců, kteří se v&#160;zahraničí hlásili do čsl. vojenských jednotek, a&#160;osobně (!) je přemlouval, aby nevstupovali do čsl. armády…</span>“ Co mi pak bylo platné, že to v&#160;osmašedesátém většina z&#160;nich odvolala a&#160;s&#160;tím, že ta prohlášení ze šestačtyřicátého podepsali pod nátlakem. „Za to si ani chleba nenamastím,“ jak říkala stařenka Hrušťáková. Ale ani oni si za to chleba nenamastili, po únorovém převratu stejně domů nemohli. Ta jidášská prohlášení jim byla k&#160;ničemu. Bylo po procesu, odsoudili mě v&#160;nepřítomnosti a&#160;Udržal sám zdrhnul za kopečky. Už je nepotřeboval. A&#160;dobře jim tak, abyste věděli, dobře jim tak! Byl jsem už dávno po smrti, když sesmolili ta nová prohlášení a&#160;slavnostně je podepsali na generálním konzulátu v&#160;Sao Paulu a&#160;nechali si na ně dát velká hranatá razítka.</p>
			<p class="MLP_text_-0-12-">Tak třeba si přečtěte tohle:</p>
			<p class="MLP_dopis_bez1radku_-I-">Já, Vladimír Váňa, bytem v&#160;Sao Paulo, rua Copacabana 94, činím následující prohlášení:</p>
			<p class="MLP_dopis_-I-">S&#160;Janem Baťou jsem přijel do Brazílie z&#160;USA v&#160;roce 1940 a&#160;byl jsem v&#160;jeho službách až do roku 1946. Byl jsem s&#160;ním v&#160;úzkém styku a&#160;vím, že nechtěl vystupovat otevřeně ve prospěch Spojenců jedině proto, aby to nevyvolalo represálie okupantů proti jeho lidem, tj. zaměstnancům ve Zlíně. Jeho postoj tedy byl věcí taktiky, a&#160;ne přesvědčení. Nikomu nebránil ve výkonu vojenské služby v&#160;zahraničí, naopak říkal, že si každý v&#160;této věci má dělat, co chce. Vím také, že nikomu nebránil přispívat na zahraniční odboj a&#160;my jsme také přispívali. Podpisovou akci v&#160;Brazílii proti Janu Baťovi organizoval dr. Udržal z&#160;osobních důvodů, text prohlášení nepokládám za správný, jeho obsah pravdě neodpovídá, byl podepsán ukvapeně mnou a&#160;myslím, že i&#160;ostatní jej ani pořádně nečetli, poněvadž by jej nebyli mohli podepsat</p>
			<p class="MLP_dopis_-I-">&#160;</p>
			<p class="MLP_dopis_bez1radku"><span class="MLP_znak_kurziva_11b">Sao Paulo. 30. ledna 1968</span></p>
			<p class="MLP_dopis_podpis_-I-">Vladimír Váňa, v. r.</p>
			<p class="MLP_text">Tak oni to ani pořádně nečetli! No to se na ně podívejme, asi měli zrovna moc práce, protože si museli prát podělaná kaťata.</p>
			<p class="MLP_text_-0-12-">Nebo tohle, tohle je od Franty Klátila, zrovna od něj jsem to čekal nejmíň! Byl v&#160;Batatubě od začátku, ale asi jsem opravdu nikdy nebyl dobrý znalec lidí, protože jsem si o&#160;nich vždycky chtěl myslet to lepší, abych nepodléhal pesimismu, který jsem považoval za tu největší slabost a&#160;vadu na lidské duši.</p>
			<p class="MLP_dopis_bez1radku_-I-">Já, František Klátil, narozený 29. ledna 1911 ve Zlíně, bytem Batatuba, činím toto prohlášení:</p>
			<p class="MLP_dopis_-I-">Ve službách Jana Bati v&#160;Brazílii, respektive jeho zástupce, od roku 1939 do dnešního dne. Tak jako já přispívali ostatní zaměstnanci pravidelně na československý zahraniční odboj. Včetně Jana Bati, který volil jiné jméno, aby&#160;– jak říkal&#160;– nebyli jeho zaměstnanci ve Zlíně nacisty pronásledováni. Také já jsem byl přihlášen, ačkoli jsem nebyl vojákem, k&#160;zahraniční vojenské službě, Jan Baťa o&#160;tom věděl, ale nebránil mně v&#160;tom a&#160;nebránil v&#160;tom ani ostatním zaměstnancům.</p>
			<p class="MLP_dopis_-I-">&#160;</p>
			<p class="MLP_dopis_bez1radku_-I-">Batatuba, 1. února 1968</p>
			<p class="MLP_dopis_podpis_-I-">Francisco Klátil, v. r.</p>
			<p class="MLP_text">Zrovna Klátil! Zrovna on! Když dal Ludmile na Nový rok 1945 podkovu, kterou našel na cestě, že prý pro štěstí, ani ve snu by mě nenapadlo, že zrovna on bude věřit těm komunistickým výhrůžkám. Přeci u&#160;nás měl skvělé místo, chodili jsme k&#160;nim každou neděli nebo oni k&#160;nám, holky u&#160;nich byly pečené vařené. Ludmila si s&#160;jejich malou Haničkou hrávala na maminku a&#160;na tatínka. Brávali jsme je s&#160;sebou do Ria na výlety. Co vlastně chtěl v&#160;osmašedesátém tím cárem papíru říct? Šéfe, omlouvám se? Že mu to ale trvalo.</p>
			<p class="MLP_text">Měl bych třeba Udržalovi, Benešovi a&#160;dalším lumenům odpustit? Je to vůbec k&#160;něčemu, takové odpuštění? Myslím, že je to tak na dvě věci. Na nic a&#160;na hovno. To taky říkala stařenka Hrušťáková. „Jendo, vykašli sa už na to, ja?“ slyším ji, jak volá z&#160;kuchyně. „Vykašli sa na to a&#160;běž rači něco dělat!“ nabádá mě. A&#160;s&#160;ní Tomina, který mi vysvětluje, že nic není prohrané, protože přeci se prostě můžu snažit dál a&#160;že mě ten pocit křivdy jenom sráží k&#160;zemi. Tak dobře, no, přikyvuju a&#160;zase se s&#160;Jindrou dívám na světla pražského večera, vdechuju kanálovou vůni, srkám a&#160;lokám ji, mísí se do ní právě rozkvetlé šeříky, rašící tráva a&#160;všechny vrstvy a&#160;domy, které jimi procházejí spolu s&#160;námi sem a&#160;tam, tam a&#160;sem. Když se nad ránem brouzdám světlem luceren, kde přebývám nejraději, musím si dávat pozor, abych nenarazil na Udržala. Prý Ludmile volal v&#160;osmašedesátém po invazi a&#160;říkal jí, že by se měla domoci spravedlnosti. Chlap, který mi tak dlouho pletl oprátku!</p>
		</div>
</body>
</html>