<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-41</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-41" xml:lang="cs-CZ">
		<div class="Z-kladn--textový-r-meček">
			<p id="_idParaDest-38" class="MLP_uroven2_kapitola">Ludmila</p>
			<p class="MLP_text_bez1radku">Když tata umřel a&#160;ještě dlouho potom jsem si umiňovala, že zapomenu na to, kdo jsem. Nechtěla jsem tu tíhu našeho jména dál nést. Chtěla jsem konečně žít svůj vlastní život. Stát se Brazilkou. Edita to dokázala a&#160;já jí trochu záviděla, jak je spokojená. Maminka ale říkala, že se moc pobrazilštěla. Stala se z&#160;ní madam z&#160;pralesa. Každou neděli si pečlivě nalakovala nehty, chodila oblečená podle brazilské módy, které jsme se, když jsme přijely, společně smály. Teď nosila místo kalhot divoce květované šaty s&#160;volány, podivné naondulované účesy a&#160;ze všeho nejvíc chtěla být dobrá žena teď už mého švagra Nelsona. Nelson byl pořád okouzlující a&#160;díkybohu se zdálo, že na můj odmítavý dopis už dávno zapomněl. Byla jsem ráda, že to nevzdal, a&#160;když to nevyšlo se mnou, zkusil to s&#160;Editou. Hodili se k&#160;sobě. On byl tak trochu generál a&#160;Edita byla jeho brazilská ženuška. To se naší mamince nelíbilo. Byla zvyklá, že Šéf je Šéf, ale generál je ona. Edita, naše intelektuálka Edita, naše knihomolka, která se jediná z&#160;nás holek zajímala o&#160;politiku a&#160;každý den četla troje noviny, se najednou starala o&#160;pět dětí. A&#160;nevadilo jí, že Nelson ji arogantně okřikuje, když ho chce opravit ohledně nějakého nesmyslného politického názoru, protože ona četla v&#160;Guardianu, že to tak není. Místo aby mu jednu lískla, vzala ho konejšivě za ruku a&#160;otřela si s&#160;ní tvář jako nějaká předoucí kočka. Maminka se na to musela dívat a&#160;nervózně klepala klouby o&#160;stůl. A&#160;v&#160;jednom kuse jim vyčítala, že neučí moje synovce česky. Edita i&#160;Nelson se vymlouvali, že nemůžou sehnat žádnou českou guvernantku, která by se za nimi přestěhovala do Bataguassú, že jsou daleko od Batatuby, a&#160;tím pádem kluci češtinu nemůžou zaslechnout ani ji používat, že stejně kdovíkdy se budou moct do Čech podívat, že Nelson česky nemluví, že je to složité, ale že příští rok určitě začnou. Maminka odešla do kuchyně, pak zlostně bouchla dlaní o&#160;stůl z&#160;tmavě červeného navoskovaného jacarandového dřeva, obrátila se na mě a&#160;zlostně vyprskla: „Ale prd!“</p>
		</div>
</body>
</html>