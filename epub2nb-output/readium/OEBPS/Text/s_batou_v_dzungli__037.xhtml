<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-34</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-34" xml:lang="cs-CZ">
		<div class="Z-kladn--textový-r-meček">
			<p id="_idParaDest-31" class="MLP_uroven2_kapitola">Ljubodrag</p>
			<p class="MLP_text_bez1radku">S&#160;Mácou jsme mluvili francouzsky. A&#160;když jsme byli všichni tři, tak srbsky. Máca se srbsky naučila mnohem rychleji než já česky. A&#160;s&#160;Mícou jsem mluvil jenom srbsky. A&#160;u&#160;Šéfa doma, tam zase Máca mluvila česky. Taky jsme s&#160;Mácou někdy přešli do němčiny. Oba jsme totiž nemohli zapomenout na Vídeň. Němčina nás ale vracela moc před válku. Do dob, kdy ta řeč byla ještě nevinná. A&#160;tak jsme ji používali, jenom když jsme chtěli, aby nám vůbec nikdo nerozuměl. Hlavně Míca. Každý z&#160;těch jazyků měl své přesné rituály. Střídali jsme je volně, ale stejně v&#160;tom byl nějaký záhadný vzorec. Nadávky, ty nejlíp chutnaly v&#160;srbštině, „hajde posérem se na to“ znělo prostě líp než „já se na to vyseru“. A&#160;když chce člověk vyznávat lásku a&#160;být tak trochu seladon, tak se nejvíc šikne francouzština. Češtinu, tu mám spojenou s&#160;Vánocema a&#160;všema těma složitýma, strašně dobrýma a&#160;těžkýma dortama, plnýma roztékající se šlehačky a&#160;ořechů. Česky jsem se sice dobře nenaučil, ale byla to řeč sladká jak cecek, jak někdy říkal pan Šéf, ale taky těžká a&#160;nasáklá nostalgií a&#160;vším tím, co exulanti potřebujou k&#160;tomu, aby se nezbláznili v&#160;nové zemi. Pocit, že ovládají nějaký tajný jazyk. Jazyk, který je kdykoli přenese jako rychlý hydroplán zpátky přes oceán.</p>
			<p class="MLP_text">Stát se Brazilcem ale nebylo kdovíjak těžký. My jsme říkali Brazilián, ne Brazilec. Braziliánem jsem se ale nestal, když jsem se naučil portugalsky. Stal jsem se jím, když jsem poprvý projížděl po cestě, kudy se ženou bílý a&#160;černý býci. Když jsem jel po honácké stezce boiadeře kontrolovat prodejny do státu Paraná, začal jsem sem patřit. Patřit k&#160;té rozmáchlé zemi, která ani není zemí sama o&#160;sobě, je jen chumlem států slepeným dohromady portugalštinou a&#160;sny nejrůznějších přesídlenců, exulantů, dobrodruhů, indiánů, bývalých otroků, bezuzdných kácečů drahého dřeva, ždímačů kaučuku, hledačů pokladů, zlata, ráje a&#160;nových světů. Je to příliš velká země na to, aby se mohla nazývat zemí, je to spíš pojem než země, spíš chiméra snící stovky let o&#160;své hvězdné budoucnosti, jako by velikost zaručovala úspěch. A&#160;snění o&#160;něm už stačí k&#160;tomu, aby se uskutečnil. Stačí jen natáhnout ruku a&#160;Brazílie bude zaslíbeným rájem. Stačí hodně často říkat, že bůh byl určitě Brazilec, jak sami sebe Braziliáni rádi lakujou. Je mi jedno, kdo byl bůh, klidně to moh být Brazilián, nebo mafián, nebo mohamedán, nebo Japonec. Vyhovuje mi, že tady se nikdy nic nebere až tak vážně. S&#160;tou budoucností se vlastně ani tak moc nepočítá, stačej ty sny a&#160;slunce a&#160;širokánské řeky a&#160;moře s&#160;pralesem. Velkolepost sama o&#160;sobě možná stačí. K&#160;čemu by jí vlastně ten úspěch byl? A&#160;co to vlastně je? Koupili by si pak za něj Braziliáni nůši štěstí a&#160;sociální spravedlnosti? Postavili by si větší a&#160;lepší domy? Přestali by se navzájem uplácet a&#160;kšeftovat s&#160;naftou, drahými kameny, zvířaty, drogami, a&#160;začali by slušně žít? Přestali by kácet pralesy, a&#160;začali by montovat mikročipy do počítačů? Možná i&#160;proto, že si tady nikdo pořádně ten úspěch nedokáže představit, není žádný skutečný na obzoru.</p>
			<p class="MLP_text">Ale já jsem tady pochopil (když jsem všechno, co bylo, zamkl pevně pod zámek a&#160;nikdy to nepouštěl na špacír), že mi ke štěstí stačí dýchat vzduch prosycený každou chvíli bouřkou, elektrizující molekuly, co je věčně a&#160;zhluboka vydechuje prales. Poslouchat deštivé ukolébavky palmového listí. Pronikavý cinkot kravských zvonců na nekonečných planinách protkaných hnědýma a&#160;červenýma pentlema cest. Nic mi tady nic nepřipomíná. Stal jsem se Braziliánem a&#160;nešlo to ztuha. Nemívám emigrantský sny. Spím tady dobře a&#160;zdá se mi o&#160;braziliánských věcech. Stýská se mi, občas jo, ale sám sebe jsem připravil na to, že se nikdy zpátky nevrátím. V&#160;komunistický Jugoslávii jsem neměl co dělat. Tátovi továrnu dávno sebrali. Nejdřív ji zrekvírovali Němci a&#160;pak Tito. Máma vypadla nešťastnou náhodou z&#160;vlaku, ještě když jsem ji ani pořádně neznal. Dveře se otevřely na špatné straně, ona si toho nevšimla, vykročila do prázdna a&#160;projíždějící vlak ji strhnul s&#160;sebou. Přišla o&#160;ruku, dostala infekci a&#160;nepřežila to. Táta nás vychovával sám. Po ševcovsku. Práce a&#160;fabrika. Škola. Slušnost. Poctivost. Nikdy si od nikoho nic nepůjčovat. Být zodpovědný sám za sebe. Učit se jazyky. Umět se chovat. Všechno to, co se tady moc nenosí. Po válce, kdy jsme se s&#160;bráchou rozhodli odjet a&#160;tátovi znárodnili fabriku, zůstali s&#160;ním ještě bratři Branco a&#160;Svetozar. Branco se vydal do zapečetěných skladů, aby alespoň něco zachránil. Měl moc horkou hlavu, bylo mu právě osmnáct a&#160;nemohl se s&#160;tím smířit. S&#160;tou potupou, s&#160;tím, že nám najednou nic nepatří. Našli ho tam. Naložili na náklaďák s&#160;ostatními syny „kulaků a&#160;kapitalistů“. Odvezli je do lesa a&#160;tam zastřelili. Pak si přišli i&#160;pro Svetozara, toho „jen“ zavřeli na sedm let. Táta umřel v&#160;šestapadesátém. Jmenoval se Petar. Mizérie, špatný časy, na který nechci podrobně vzpomínat a&#160;už vůbec ne o&#160;nich někomu vyprávět. Jedině tohle mi na Šéfovi vadí. Jak často žvaní a&#160;filozofuje o&#160;válce, kterou nezažil, a&#160;o&#160;komunismu, co mu vzal majetek. Nesnáším, jak se v&#160;tom pořád patlá. Jak o&#160;tom všem furt kafrá i&#160;před Dojojó. Myslí si, o&#160;kolik ho připravili, ale to, že má to nejdůležitější&#160;– život a&#160;rodinu, na to kapánek moc často zapomíná.</p>
		</div>
</body>
</html>