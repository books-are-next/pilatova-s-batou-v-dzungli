<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-39</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-39" xml:lang="cs-CZ">
		<div class="Z-kladn--textový-r-meček">
			<p id="_idParaDest-36" class="MLP_uroven2_kapitola">Ljubodrag</p>
			<p class="MLP_text_bez1radku">Dopisy jsem nesnášel. Nerad jsem je psal a&#160;nerad jsem je dostával. V&#160;dopisech skoro nikdy nebyly dobré zprávy. A&#160;vždycky v&#160;nich byla kupa lží. Narůžovo malovaných útěšlivých plácanin. Nesnášel jsem to. Nesnášel jsem inkoust na obálkách, který se tady v&#160;tom vlhku vždycky akorát tak rozmazal, a&#160;známky s&#160;maršálem Titem. Nesnášel jsem pohlednice z&#160;Bělehradu. Nesnášel jsem pošťáky a&#160;jejich kola a&#160;kožený brašny. Někdy jsem ale psal. Někdy jsem se donutil. A&#160;jindy jsem četl to, co napsali lidi z&#160;minulosti. Stínoví lidi. Táta. Brácha. Zprávy ze země, kam jsem se už nikdy nechtěl vrátit a&#160;kam jsem nechtěl ani nahlížet. Jasně že do dopisů jsem to nenapsal. Dodržoval jsem tu kódovanou řeč vyhnanců, to srdečný vzpomínání, a&#160;líbal jsem na papíře s&#160;láskou, všechny pozdravoval a&#160;nikdy nezapomněl poslat nějakou tu fotku. Ale dělal jsem to čím dál míň a&#160;byl jsem vděčnej, když se Míca a&#160;Máca naučily tak dobře srbsky, že mohly psát příbuzným ony. Vždycky jsem pak všechny nechal pozdravovat a&#160;bylo.</p>
			<p class="MLP_text">Máca uměla srbsky čím dál líp, já česky ne. I&#160;když jsem docela rozuměl, mluvit dobře jsem se nenaučil. Měl sem k&#160;tý řeči jistý výhrady. Nebo k&#160;tomu, co představovala. Byla stejně jako němčina a&#160;dopisy dalším stínem z&#160;minulosti. Co já vím… možná že jsem se nechtěl učit česky, protože jsem si toužil zachovat alespoň trochu odstup od Šéfa. Protože on se taky srbsky nikdy nenaučil, nestálo mu to za to, ani když měl dva srbské zetě a&#160;kupu srbsko-brazilských vnoučat. Naopak hudroval, že se všichni neučí česky. Kromě Dolores. Ta se česky naučila jako nic a&#160;já měl tak trochu podezření, že je hlavně zvědavá, a&#160;že když umí česky, ví o&#160;všem, co se doma u&#160;Šéfa česky šustne. Ale já ne. Já na to nebyl ani trochu zvědavej. Dělal jsem svou práci, jak nejlíp jsem uměl, a&#160;žil jsem tím, co jsem měl. Co jsem držel v&#160;hrsti a&#160;co nesedělo jako holub na střeše někde daleko ve stínových zemích. Pralesem, jeho pachem, volností, Mícou a&#160;Mácou, tím, že mi pes důvěřivě položí hlavu do klína. Čeština, to byla řeč fabriky, Šéfa, starostí a&#160;vzpomínek. A&#160;já nechtěl vzpomínat. Zakázal jsem si to.</p>
			<p class="MLP_text">Já, Míca a&#160;Máca jsme se postupem času klanu Baťů trochu vzdalovali, přestože jsme bydleli kousek od Šéfovy vily v&#160;Batatubě. Ale prostě jsme se snažili žít po svým. A&#160;taky jsme nenaplňovali základní požadavek rodu. Toho jejich horečnatýho množení potomků a&#160;zakořeňování. Všech těch vzorných <span class="MLP_znak_kurziva_11b">matek práporu</span>, jak Šéf říkal svým dcerám Editě a&#160;Haně, co měly každá kupu dětí. Jedna pět a&#160;druhá šest. Většinou baculaté pacholíky těžké jako olůvka. My měli Mícu, a&#160;to mi stačilo. Máca na tom nebyla se zdravím kdovíjak, a&#160;já nechtěl, aby se něco zlého a&#160;neodvolatelného stalo jen kvůli tomu, aby jí Šéf udělil titul matka roku. A&#160;taky ta rovnováha mezi námi třemi byla opojná. Bál jsem se, že by se něco porušilo. Něco zásadního. Tomu ale ani Jan Antonín, ani paní Maja nemohli nikdy porozumět. Byli z&#160;jiný doby. Toužili budovat další nadějnou generaci potomků, stejně jako budovali fabriky a&#160;města. Nasekat geny jak Baťa cvičky. Oplodňovat zdejší pustinu. Ale já na jejich klanové choutky kašlal. Nechtěl jsem sázet syny, ale pomeranče.</p>
		</div>
</body>
</html>