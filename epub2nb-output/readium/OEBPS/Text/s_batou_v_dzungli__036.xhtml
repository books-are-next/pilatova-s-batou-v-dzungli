<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-33</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-33" xml:lang="cs-CZ">
		<div class="Z-kladn--textový-r-meček">
			<p id="_idParaDest-30" class="MLP_UROVEN2_KAPITOLA">Ludmila</p>
			<p class="MLP_text_bez1radku_-B-">Moje zlato, stříbro a&#160;drahé kamení</p>
			<p class="MLP_text_bez1radku_-12-0-">Myslím, že nejvíc se nám všem líbilo Rio. Tata o&#160;něm psal zanícené, podle mě i&#160;hezké verše.</p>
			<p class="MLP_verse_-I-_-12-12-">Rio květů, parků, stromů,<br/>Rio zahrad, mrakodrapů,<br/>Rio chytrých, zdatných chlapů,<br/>Rio, centrum velké země,<br/>Rio, proč tak milo je mně,<br/>když tu chodím volným krokem<br/>zpocen přec a&#160;klidný zcela?<br/>Rio zálivů a&#160;horstva,<br/>Rio západů a&#160;barev.</p>
			<p class="MLP_text">Jezdili jsme tam, když jsme měli pocit, že nás provinční vzduch Batatuby a&#160;možná i&#160;Sao Paula dusí. Když se toho měla spousta vyřídit. Když se potřebovaly nakoupit nové knihy, německé, anglické a&#160;francouzské slovníky a&#160;nové romány nebo desky do mé sbírky. Když se potřebovalo jednat s&#160;důležitými lidmi, kteří si pěstovali svoje vily na těch temně zelených kopcích kolem zálivu jako divoké, vzácné orchideje. Když se mělo dít něco velkého, svěžího a&#160;krásného, jelo se do Ria. Když tata s&#160;maminkou zaveleli směr Rio, všechno se dalo do pohybu, začalo velké chystání, kupovaly se nové plavky a&#160;šaty, a&#160;já se nemohla dočkat, protože v&#160;Riu se dalo chodit na koncerty, kupovat si Brasil Musical a&#160;v&#160;něm číst články o&#160;Rudym, který tam často koncertoval. A&#160;já byla v&#160;Riu zase Lidkou ze Zlína, zase jsem jakoby sáhla na kousek života před válkou. Necítila jsem se tak vyhnaná, tak přesazená. Nemyslela jsem tolik na věci, na život opuštěný ve Zlíně, který ze mě trčel jako divné mateřské znaménko uprostřed čela. Rio bylo kulturní, a&#160;to se mi na něm líbilo mnohem víc než pláže. Byla tam výstavná kina a&#160;Casino Copacabana, kam jsme chodili tancovat, dostihy, kde jsem si občas vsadila, a&#160;byl tam moc milý Nelson. Kapitán vojenského námořnictva, jehož rodina se s&#160;naší přátelila a&#160;pomáhala Šéfovi, mému velkému tatovi, v&#160;jeho plánech. A&#160;Nelson si s&#160;tatou rozuměl jako málokdo, přestože byl skoro o&#160;třicet let mladší. Přeskočila mezi nimi taková zvláštní jiskra. Tata Nelsona uznával, jeho konexe, znalosti jazyků, vytříbené společenské chování. Ale asi hlavně to, že to byl Brazilec z&#160;vrstev, kam se cizinci nedostávali vůbec snadno. Tyhle kruhy, co se tady vytvářely od portugalské kolonie, prastaré rodiny uchvatitelů a&#160;drancovníků, co tady teď byly za místní nejvyšší šlechtu a&#160;smetánku tak bílou, že se nedala jen tak slíznout, ani si ji člověk nemohl nalít do kávy, i&#160;když měl spoustu peněz a&#160;továrny po celém světě. Nelson se v&#160;těchto kruzích pohyboval s&#160;velkou ladností a&#160;úplně přirozeně a&#160;tatovi to imponovalo. Nelsonovi zase tata připadal tak trochu exotický, s&#160;americkým rozletem a&#160;elánem, a&#160;navíc jsme byli z&#160;Evropy, a&#160;to se tady taky bralo za bernou, hodně silnou minci.</p>
			<p class="MLP_text">Nelson nebyl nijak vysoký, ale měl postavu jak vysoustruženou na jemném truhlářském stroji a&#160;uniformu mu musela služebná přežehlovat snad každou hodinu, jak byla dokonalá za každých okolností. Měl oči jak dva naleštěné kakaové boby, dlouhé řasy mulatky a&#160;tancoval, jak to umějí jen Brazilci. Byl víc než jen vzdělaný, byl dvorný a&#160;uměl se smát a&#160;pořád ze mě tahal tajemství, na koho že to myslím, a&#160;já mu nic nechtěla říct. Vždyť jsem ho moc neznala, tak co bych mu vykládala svá tajemství o&#160;Rudym a&#160;o&#160;naší lásce ukryté do dopisů. A&#160;Nelson nám ukazoval svoji loď a&#160;jiné válečné lodě, dokonce i&#160;ponorku. A&#160;někdy jsme se vraceli z&#160;tancování pozdě v&#160;noci a&#160;jeho dech byl cítit mátou a&#160;ananasem a&#160;jeho kolínská byla pronikavá a&#160;vyzývavá a&#160;žádný šuhaj tam od nás by si něco takového na sebe nikdy nenaplácal. A&#160;Rudy už vůbec ne. Rudynek používal… a&#160;když jsem si to snažila vybavit, nešlo to. Nelsonova kolínská jako by měla schopnost mazat všechno, co jsem si pamatovala. A&#160;já Rudynka nechtěla zapomínat. Až dnes vím, že to bylo spojené i&#160;tak nějak s&#160;domovem. Ta naše zvláštní dopisní láska udržovaná mým přesvědčením, že je to ta pravá, a&#160;mou hrou na piano, posloucháním rádia a&#160;zatvrzelým chozením na koncerty. Vlastně jsem byla trapná. Jako ta postava ze starého loutkového filmu. Taková ta roztoužená víla, touží a&#160;touží, tancuje a&#160;touží, a&#160;pak Karel Höger tím svým zastřeným laskavým hlasem řekne tu krutou větu: „Je prostě trapná.“ Jenže když jste trapná, vůbec to většinou nevíte, a&#160;proto to tak bolí, když si člověk po letech čte v&#160;deníku zápis ze soboty 16. 2. 1946:</p>
			<p class="MLP_text_-I-">„Pročítala jsem si deník a&#160;myslím, že by z&#160;toho byl prima film. Mohlo by se to jmenovat Věrná láska. Opravdu je věrná a&#160;bude čím dál lepší. Jen až se my dva s&#160;Rudynkem šťastně sejdeme. Vím, že kdyby o&#160;mě nestál, nemohla bych se tak cítit. Je tak příšerně horko, že se to nehodí. Zdálo se mně včera o&#160;Rudynkovi. To je už podruhé za sebou. Myslím, že na mě hodně myslí, moja dušenka zlatá. Jsem zamilovaná a&#160;hrozně se mně stýská po Rudynkovi. Četla jsem znova jeho dopis a&#160;je zvláštní, jak se jen dotknu toho papíru, na který psal Rudynek, cítím se prima a&#160;radost v&#160;srdci, jakou jinak nemám. Přeji si, aby se Rudynek také tak cítil a&#160;aby mně to napsal, jen stojím o&#160;jeho lásku a&#160;nikdy si jí nepřestanu vážit, ať si kdo chce co chce říká. Nevím, čím to je, že se tyto dny cítím tak krásně vášnivě zamilovaná. Je to už vlastně od 14. června 1943, co jsem zamilovaná. Stačí, když zavřu oči, a&#160;uvidím Rudynka.“</p>
			<p class="MLP_text">Pamatuju si tu sobotu. Šila jsem celé dopoledne na singrovce oblečky a&#160;peřinky pro děťátka paní Šmídové. Pak jsem hrála pořád dokola Beethovenovu symfonii, kterou jsem se chtěla naučit, aby ze mě měl Rudynek radost. Rudynek, moje zlato, stříbro a&#160;drahé kamení, jak jsem mu říkala v&#160;deníku a&#160;oslovovala ho v&#160;dopisech. V&#160;té době jsem pořád toužila po tom, aby ze mě měl někdo radost. Rudynek. Tata. Maminka. Edita. Paní Šmídová. Pan Klátil. Nehrála jsem celé tři roky blouznivě na piano jen sama pro sebe a&#160;pro svou vlastní radost. Hrála jsem, aby měl radost Rudynek. Nevím, proč jsem si to myslela. Proč jsem si to vsugerovala. Dřela jsem, jak nikdy v&#160;životě, a&#160;hudba byla větší posedlost než cokoli jiného. Dnes ale vím, že hudba a&#160;piano nebyly jen radost pro Rudynka. To jsem si v&#160;tom deníku tak trochu romanticky přikrašlovala. Tenkrát to tak bylo, mladé zamilované dívky si psaly deníky plné přesně takových vět a&#160;chodily do kina na romantické filmy a&#160;jejich lásky měly mít tragické, a&#160;když ne, tak alespoň trochu uvzdychané konce. Ale když hrály na piano, rozhodně to nedělaly s&#160;tak umanutou posedlostí jako já. Nevysedávaly do noci u&#160;rádia a&#160;neusínaly vyčerpáním v&#160;půlce Beethovenovy Patetické nebo u&#160;Chopinova F&#160;minor, aby si pak rádio okamžitě, jakmile se probudily, zase zapnuly, a&#160;neporovnávaly nejrůznější pianisty s&#160;Rudou Firkušným. Jenže dnes vím úplně přesně, proč jsem to dělala. A&#160;Rudy s&#160;tím vlastně neměl nic společného. Každý jsme totiž něco takového měli. Tata práci, své boží a&#160;požehnané dílo, výstavbu průmyslových měst a&#160;zázraků v&#160;pralese, svoje mosty, silnice a&#160;domky pro dělníky, své ideály, systém, básně a&#160;svou urputnou budovací mánii. A&#160;maminka, ta zase vařila, kupovala kuchařky, sbírala recepty z&#160;celého světa, studovala je a&#160;snažila se i&#160;v&#160;tropech vytvořit dojem, že jsme vlastně na Moravě, že do Zlína to je kousek, že je to někde, co by kamenem dohodil, za humny, za mezí, a&#160;že není nic snadnějšího než upéct božíhodové koláče s&#160;tvarohem a&#160;marmeládou nebo nadívané bažanty a&#160;posvícenskou husu s&#160;knedlíkem. Edita, ta jenom četla. Četla, co jí přišlo pod ruku, v&#160;několika jazycích a&#160;nesnášela, když jí někdo řekl, že je knihomolka, protože stejně jako já moc dobře věděla, co za tou její posedlostí je. V&#160;těch prvních letech jsme každý něco takového měli. U&#160;někoho to časem zesláblo, u&#160;někoho to bylo čím dál horší. A&#160;všichni jsme chtěli prostě zapomenout. Činorodostí, prací, vášní k&#160;něčemu, pílí, láskou, tím vším jsme chtěli umrtvit obnažený nerv tak obyčejné, tak zákeřné a&#160;tak neodbytné věci, jakou je stesk.</p>
			<p class="MLP_text">A&#160;pak přišel v&#160;sobotu v&#160;půlce února dopis od Nelsona a&#160;já si zapsala: „<span class="MLP_znak_kurziva_11b">Mařenka mi dovezla z&#160;Paula dopis od Nelsona. Je toho druhu, který oznamuje nebo spíše vyznává lásku. Nevím, jak na to odpovím. Nechtěla bych, aby si myslel, že jsem hrubá, a&#160;přitom nechci mu dát žádnou chance. Pro mě všechno hotovo. Jediný člověk, který mě zajímá, je Rudynek a&#160;tomu chci dát všechnu lásku. Někomu jinému už ani kousek. Panebože, dej mi Rudynka.</span>“</p>
			<p class="MLP_text">Týden jsem při hraní myslela na Nelsona a&#160;ne na Rudynka. V&#160;duchu jsem neustále formulovala a&#160;přepisovala dopis, který jsem mu chtěla napsat. Ne že bych nebyla zralá na skutečnou lásku, skutečného muže, který byl tak blízko a&#160;uměl tancovat a&#160;byl podle všeho ta nejlepší partie. Jenže kdybych se jakkoli vzdálila od svého ideálu lásky k&#160;Rudymu, byla bych tenkrát asi ztracená. Přestřihla bych tenký drátek, na němž viselo všechno, co se týkalo Zlína, kopců kolem něj, vily a&#160;zahrady plné maminčiných červených růží na vysokých, pyšných stoncích. Kdybych Nelsonovi dovolila, aby se do mě zamiloval, nebo sobě, abych se zamilovala do něj, vzpomínky by možná už neměly šanci. Všechno by bylo nové, skutečné. A&#160;já po skutečnosti netoužila. Naprosto jsem jí pohrdala. Toužila jsem jenom si pustit rádio, zaposlouchat se do nějakého tanga nebo do Straussových valčíků. Co se dělo mně a&#160;kolem mě, nebylo podstatné. Podstatná byla hudba. Ta jediná mě mohla dostat domů. Jen ona to dokázala. Co na tom, že jsem tomu říkala Rudynek.</p>
			<p class="MLP_text">23. 2. 1946 jsem psala do deníku: „<span class="MLP_znak_kurziva_11b">Zítra se pokusím za dopoledne napsat několik dopisů, které dlužím. Také jeden Nelsonovi. Nevím, jak to udělám, ještě jsem nikdy portugalský dopis nepsala a&#160;ještě k&#160;tomu takový, kde musím ho odmítnout. Je to hloupé, on se tak o&#160;nás staral, a&#160;teď musel napsat zamilovaný dopis a&#160;přivést mě do rozpaků. Myslím, že mu odepíšu tak, aby mně už více nepsal. Mám zájem jen si dopisovat s&#160;Rudynkem, protože k&#160;němu mě srdce vede.</span>“</p>
			<p class="MLP_text">Už si nevzpomínám, jaký byl ten můj první portugalsky psaný dopis. Vím, že jsem se styděla předem, protože jsem věděla, že v&#160;něm budou chyby, ale jak jsem to někomu mohla dát přečíst, aby mi to opravil? Komu? Služebné, nebo snad někomu ve fabrice? To by bylo trapné jak pro Nelsona, tak pro mě. A&#160;za pár dní by to věděla celá Batatuba. Tak jsem raději překousla, že dopis nebude dokonalý, že možná bude znít vlastně úplně směšně, ale co se dalo dělat. Nedokážu si vybavit, co jsem mu napsala. Nikdy jsme pak už o&#160;tom nemluvili, hlavně ne potom, co požádal o&#160;ruku Editu. Tím dopisem ale začalo období, v&#160;němž jsem portugalštinu musela vzít na milost. Mluvila jsem dobře, ale psát jsem moc neuměla, a&#160;čtení mi ještě dělalo potíže. A&#160;najednou mi to vadilo. A&#160;začala jsem hudbě ukousávat z&#160;těch velkých porcí času. Začala jsem číst noviny a&#160;začala jsem si kupovat brazilské romány a&#160;chodit do kina v&#160;Batatubě na ty příšerné brazilské filmy, které bych dokázala natočit líp snad i&#160;já. Nechtěla jsem si tady připadat víc doma tím, že se tu měkkou, melodickou řeč, která mě zpočátku spíš trošku uspávala, než že by se mi kdovíjak líbila, dobře naučím. Jenže zase jsem nechtěla vypadat jako blbec, když někomu píšu nebo když chci vyjádřit nějakou jemnou věc, kterou nechci říkat hovorově jako dělníci ve fabrice. A&#160;tak od toho dopisu Nelsonovi se začalo všechno po milimetrech nové gramatiky, po drobných kouscích těžkých slov z&#160;knih, po článcích v&#160;novinách a&#160;po pořádných tlustých románech brazilských a&#160;portugalských klasiků měnit. Bylo to, jako když se náhle obrátí písek v&#160;přesýpacích hodinách a&#160;začne se neúprosně, zvolna, ale neúprosně sypat jiný písek života. Zrnko za zrnkem, slovo za slovem jsem se stávala někým jiným. Opouštěla jsem tu roztouženou dívenku ze Zlína, která v&#160;šatech a&#160;se sametovou stužkou v&#160;nakulmovaných vlasech sní o&#160;dráze koncertní klavíristky a&#160;manželství s&#160;geniálním pianistou. Byla jsem někým jiným, ale nevěděla jsem to. Nechtěla jsem to vědět.</p>
		</div>
</body>
</html>