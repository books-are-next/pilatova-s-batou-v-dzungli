<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-16" xml:lang="cs-CZ">
		<div class="Z-kladn--textový-r-meček">
			<p id="_idParaDest-13" class="MLP_uroven2_kapitola">Fabrika</p>
			<p class="MLP_text_bez1radku">Připomínám rozhlehlou louku. Na ní domy, farmářské stavby, spíš chlévy než výkřik funkcionalistické moderny. Působím domácky, útulně, usedle. Jsem vlastně přestavěná farma. Přitom bych chtěla být světácká, rozmáchlá, celá skleněná a&#160;betonová, velkolepá! Šilo se tady sice sto padesát párů bot denně a&#160;živila jsem dvě stě padesát lidí a&#160;kolem mě na svazích kopců stálo devadesát osm domů pro dělníky, kteří přicházeli ráno v&#160;6.45 a&#160;odcházeli přesně v&#160;17.21. Stejně mi to ale vždycky přišlo strašně málo. Všichni dělníci pak šli odpočívat do těch domků se sloupkovou venkovní předsíní, co tak nedokonale imitovala moravská venkovská zápraží s&#160;modrými okenicemi, nabílenými stěnami, červenými střechami a&#160;venkovní kuchyní, kde věčně smrděly hnědé fazole s&#160;rýží a&#160;hovězím. A&#160;všem vévodila Šéfova funkcionalistická vila na kopci. Dnes je dávno prodaná místním zbohatlíkům bez vkusu, co u&#160;vchodu postavili obludnou kaskádu s&#160;čurajícím chlapečkem a&#160;přímo na pozemku kolem vily továrnu na umělá hnojiva.</p>
			<p class="MLP_text">Stojím tady padesát let. V&#160;Batatubě. To je v&#160;Brazílii. Bata jako Baťa a&#160;tuba jako indiánské slovo pro otce. Otcovobaťovo se to tady jmenuje. Kopce, kolem zbytky džungle, sem tam nějaká ta pastvina a&#160;pach milionkrát většího Sao Paula za humny. Ruiny, co zbyly z&#160;gumárny a&#160;koželužny blízko potoka. Jemně na mě padá hustá mlha s&#160;deštěm, mlha garoa, která dokáže zalézt pod nehty a&#160;zavrtat se na pár měsíců pod kůži. A&#160;pak se znova ukáže tropické slunce a&#160;garoa zmizí s&#160;jarními dešti. Jenže pro mě už tady slunce desítky let nevychází. Jsem zabalená v&#160;mlze času jak motýl v&#160;kukle, z&#160;níž se nemůže dostat, i&#160;kdyby chtěl, protože kukla nedopatřením, hloupou náhodou shnila a&#160;motýl v&#160;ní je dávno mrtvý. Od roku 1983. Od desátého února, kdy se zastavila hlavní výroba. Stojím tady a&#160;s&#160;ním, aby všude kolem bylo město. Chtěla bych cítit horký asfalt, klaksony aut, pot někam spěchajících lidských bytostí, jejich hluk a&#160;do vzduchu uvolňované molekuly stresu. Chtěla bych cítit chuť peněz, mamonu, vzrušení, které provází hon na něj, a&#160;možná by se mi líbily i&#160;zaprášené parky a&#160;lavičky počmárané nervními, potetovanými a&#160;zfetovanými mladíky. Vím, že by to nebylo město stejné jako to město za mořem. Ale stejně. Tolikrát mi o&#160;něm vyprávěli, ti kteří přijeli, aby tady vykáceli kus pralesa a&#160;postavili mé. To oni mi naočkovali svoje sny. Nasadili mi je jako vajíčka hmyzu do každé uvolněné spáry v&#160;omítce. A&#160;z&#160;nich se pak vylíhly představy. A&#160;já teď sním marně o&#160;Zlíně, kde byla fabrika srdcem města. Města, kde se lidé mohli narodit v&#160;čisté a&#160;prostorné porodnici, kde mohli chodit do škol, v&#160;nichž se nemrhalo časem a&#160;učitelé v&#160;jednom kuse nestávkovali za lepší platy, protože slušné mzdy jim zajistila fabrika. V&#160;těch školách měly děti boty a&#160;čisté oblečení a&#160;učily se praktické dovednosti. Mohly pak nastoupit do učení a&#160;bydlet třeba v&#160;tom hezkém, úhledném internátu na kopci, chlapci v&#160;jedněch budovách a&#160;dívky vedle nich, symbolicky oddělení pouze pruhem pečlivě zastřižené trávy. A&#160;i ty internáty by postavili za peníze vydělané fabrikou. Mladí muži a&#160;ženy by se tam naučili, jak si správně a&#160;úhledně stlát postele, vstávat za úsvitu a&#160;po rozcvičce stát už v&#160;sedm odpočatí a&#160;připravení u&#160;stroje. Stali by se z&#160;nich šetrní, ale zároveň ne hamižní lidé, naučili by se hrdosti, společenskému chování, jazykům a&#160;všeobecnému rozhledu, vedli by si záznamy o&#160;svém hospodaření a&#160;jejich sebevědomí by každým dnem vzrůstalo. Nechali by daleko za sebou zastaralé myšlení svých rodičů, přesvědčených, že jejich místo na světě je dané starými pořádky a&#160;že to nelze změnit. Věděli by přesně, kolik má hodina vteřin a&#160;kolik se toho za jeden lidský život dá stihnout. A&#160;tito noví, mladí muži by pak ve fabrice mohli pracovat a&#160;podílet se na jejím rozmachu. Dívky, ty by se ve fabrice porozhlédly jen na nějaký čas a&#160;hlavně proto, aby poznaly, co obnáší práce jejich budoucích mužů, aby pak mohly vychovávat svoje děti a&#160;chápaly, jak důležité je, že jejich muži vydělávají ve fabrice dost peněz na to, aby uživili celou rodinu. Kolem fabriky a&#160;hlavního náměstí by stály obchody, a&#160;to, co by v&#160;nich lidé nakoupili, by si mohli odnést do malých domků z&#160;neomítnutých cihel. A&#160;na zahrádkách za těmi domky by nemuseli pěstovat zeleninu a&#160;ovoce, protože by to nepotřebovali, jejich platy by byly dvojnásobné ve srovnání s&#160;platy dělníků v&#160;jiných fabrikách. Na zahradách by měli okrasné keře a&#160;lavičky, aby na nich mohla odpočívat jejich pilná těla plná síly a&#160;odhodlání, žijící v&#160;rytmu fabriky, v&#160;požehnaném rytmu smysluplné a&#160;dobře zorganizované práce. Své tropické nemoci by mohli vyléčit v&#160;čisté nemocnici, kterou by zaplatila fabrika, a&#160;nemuseli by se bát, že když se jim něco stane, nechají je na nemocničním vozíku ležet celé hodiny a&#160;nikdo se na ně nepřijde ani podívat. Věděli by, že nebudou stát v&#160;ponižujících frontách na operaci, která stejně dopadne všelijak, protože nemají to správné drahé pojištění nebo to mají daleko do většího města. Mohli by chodit do velkého kina a&#160;na výstavy moderního umění. Věděli by, kdo jsou a&#160;komu za svůj skutečný život naplněný prací ve fabrice vděčí. Nemuseli by se třást o&#160;svou budoucnost. Vydělávali by dost a&#160;věděli by, že je to jen a&#160;jen díky jejich vlastním schopnostem, protože pro svou práci a&#160;osobní růst byli vybráni mezi tisíci dalších uchazečů. Měli by tedy dostatek sebevědomí, vědomí vlastní identity, v&#160;duši řád, klid a&#160;pořádek a&#160;na zádech by jim rostla křídla úspěchu. A&#160;když by zemřeli, naplnění jistotou, že jejich život byl pilný a&#160;hezký, mohli by odpočívat na Lesním hřbitově, který pro ně zbudovala fabrika. Ten hřbitov by byl vzdušný, udržovaný a&#160;zároveň prostý, stejně jako byly jejich životy. Ten hřbitov by hlídal hrobník, Vysloužilý dělník z&#160;fabriky, co by na hřbitově našel uplatnění i&#160;ve stáří. Vyháněl by odtud divoké kočky a&#160;mravenečníky a&#160;udržoval poslední odpočinek dělníků ve stejném pořádku, jako když žili a&#160;pracovali.</p>
			<p class="MLP_text">Pokud se vám to zdá utopické, příliš svázané, příliš organizované, příliš zvláštní, rozhlédněte se prosím kolem… podívejte se na mě. Na má vytlučená okna, kterými se dere dovnitř džungle nebo to, co po ní zbylo. Chapadla lián, kusy mechu a&#160;trávy v&#160;koutech a&#160;na nich obří pavouci a&#160;v&#160;noci probuzené smysly nočních hadů. Hnijící listy dříve tak pečlivě udržovaného archivu firemních dokumentů rozházených po plesnivé podlaze, plechové krabice prožrané rzí. Smutek rozbitých strojů v&#160;koutě. Prázdno po ukradených součástkách. Kolem chaos náhodných obydlí, každý pes jiná ves, všelijak sflikované z&#160;toho, co dům a&#160;prales daly, rozeseté halabala kolem po kopcích, které při každém větším dešti sjedou ze svahu dolů jak děti po ledové klouzačce. A&#160;nahlédněte pod šaty žebrákům, kteří tady posedávají kolem a&#160;nemají nic, čemu by svůj život zasvětili, nevědí, jak by mu dali směr a&#160;čemu by mohli věřit. A&#160;kdoví, jestli když umřou, budou mít místo na nějakém hřbitově, protože ten obecní má omezenou kapacitu, a&#160;kdo nemá peníze, nemá ani místo na poslední odpočinek. Jeho příbuzní si pak mohou popel odnést v&#160;průsvitném papírovém sáčku a&#160;rozházet ho třeba v&#160;oblíbeném parku. Co je tedy lepší, chaos, nebo řád? Vyberte si prosím, a&#160;než mi odpovíte, pořádně se na mě podívejte.</p>
			<p class="MLP_text">A&#160;že vám to připomíná spíš život nějaké kolonie pracovitého hmyzu, nebo dokonce chov plemenného dobytka? Nebuďte tak primitivně vulgární. Co je špatného na moderním pojetí života, racionalitě, přehlednosti, systému, rychlosti a&#160;efektivitě? Co je špatného na tom, že dělníci vydělávají dost peněz a&#160;mají hezké, účelné bydlení, kde není místa na shromažďování nepotřebných věcí, a&#160;žijí ve vzdušném zahradním městě plném slunce, vody, zeleně, čistoty a&#160;pořádku? Co je špatného na utopiích, na ideálech? Že jsou neuskutečnitelné, že trvají nanejvýš tak dlouho, jak tepe a&#160;vydělává jejich srdce&#160;– fabrika? Ale nebyla by to krásná jízda, tak jako těch pár desítek let ve Zlíně? Co je špatného na tom, alespoň na nějaký čas se k&#160;ideálu přiblížit a&#160;sáhnout si na jeho uskutečnění prstem? Je lepší chaos válek, bezpráví diktatur, nebo džungle iracionálních náhod, proti které ve Zlíně tak urputně bojovali? Vždycky bych si před zaměstnáním u&#160;překupníků drog nebo před státní podporou vybrala pro své děti školu mladých baťovců. A&#160;že by je při tom někdo kontroloval? Že by je nenechali zahálet a&#160;stanovovali by jim rytmus, zakazovali pít alkohol, onanovat a&#160;jejich těla používali hlavně pro cyklické opakování úkonů, při němž musí být každý sval a&#160;každá mozková buňka využita pro zdar společného díla, na které pak mohou být lidé hrdí? Že by se museli podřídit hierarchii a&#160;mít jednoho nejvyššího Šéfa? Copak dnes nemají lidé šéfy? Copak se jim neříká prekariát? Všem těm mladým, nejistým, frustrovaným operátorům v&#160;call-centrech, prodavačkám v&#160;supermarketech, kreativcům na volné noze, externím vysokoškolským učitelům, novinářům, otrokům částečných nebo flexi-úvazků a&#160;švarcsystému? Věčných prosebníků o&#160;honorář bez práva na důchod, na slušnou rodičovskou dovolenou nebo vůbec na dovolenou? Copak jim dnes nikdo neporoučí? Nastrkají je do prosklených kukaní, kde na ně dohlížejí, kontrolují a&#160;ždímají jejich těla a&#160;mozky, a&#160;oni sami nemají kontrolu ani nad svým časem, ani životem. Ano, i&#160;kontrola k&#160;životu patří, samozřejmě že k&#160;řádu patří kontrola, to je racionalizace, to dá rozum.</p>
			<p class="MLP_text">Stýská se mi po těch časech. Po těch mužích a&#160;ženách plných elánu, kteří si nemuseli každé ráno sypat do kávy guaranu nebo vypít pět tupláků kávy denně, aby měli dost síly. Měli svůj ideál, vizi, strategii a&#160;věděli přesně, co chtějí. Chtěli nový domov, práci a&#160;život stejný jako ten, který zanechali za mořem ve Zlíně. Přišli a&#160;postavili moje zdi, naplnili mě hukotem strojů, svou pílí a&#160;měkkými, nevýraznými samohláskami a&#160;svým hrdelním ř. Měla jsem ráda, když se mi v&#160;halách procházel Šéf a&#160;na všechno dohlížel. Líbila se mi jeho prvotřídně střižená košile s&#160;obyčejně a&#160;fortelně vyhrnutými rukávy, jeho soustředěný pohled modrých očí se mi zavrtával do každé cihly a&#160;jeho sny živily i&#160;moje představy o&#160;budoucnosti. Jednou mi řekl: „Budovy a&#160;stroje mohou někdy třeba zmizet, ale pak je naši mladí muži postaví znovu a&#160;lepší.“ Proč jen to nebyla pravda? Proč už pak žádní mladí muži nepřišli a&#160;nepostavili moje nové zdi a&#160;nezasklili všechna ta vymlácená, bezzubá okna? Proč nezastavili chaos, který se mi dere do útrob? Proč ten úspěch nemohl trvat trochu déle než jen pár let? Nechci být plná nostalgie a&#160;smutku, chci se prát s&#160;těmi rozdrolenými kusy omítky, se rzí a&#160;hnitím, ale už mi nezbývá moc času. Soudní rozhodnutí říká jasně, že mě zbourají. Sociologové tomu později budou učeně říkat, že se tady odehrála jiná interpretace místa. Ale ono to znamená hlavně to, že jiní mladí muži, jejich snědé paže a&#160;výkonné bagry se do mě zakousnou a&#160;bude po všem. Skončí přibližování se k&#160;ideálům, srdce utopie přestane tlouct.</p>
			<p class="MLP_text">Ano, máte pravdu, stálo to všechno na jedné rodině, na jednom Šéfovi a&#160;na jeho synovi. Oba umřeli a&#160;nechali mě tady. Napospas lidem bez ideálů, bez vizí a&#160;bez pracovní morálky. Nebo těm, kteří to prostě jenom neumějí. Místní síla se tomu teď říká. Ideál se začal drolit. Kolečka už tak záměrně rozdrobené práce se rozkutálela, stroje se zastavily, lepší zítřky nepřišly. Zůstaly jen hádky, nezaměstnaní, nespokojení dělníci, a&#160;i ti se pak rozprchli, nejčastěji do velkého Sao Paula. A&#160;mě tady nechali, abych snila o&#160;městě za mořem.</p>
			<p class="MLP_text_-0-12-">Legrační je, že potomci místní síly teď mají plnou hlavu nápadů co se mnou. Byli v&#160;Londýně a&#160;v&#160;Buenos Aires a&#160;viděli, jak se staré továrny dají interpretovat jinak a&#160;jak se z&#160;nich mohou stát koncertní haly, galerie moderního umění nebo obří diskotéky. Ale chci tohle i&#160;já? Koneckonců nikdo se mě na nic ptát nebude, ať mě zbourají, nebo jinak interpretují, ale já sama sebe se zeptat musím. Chci být fabrika, nebo zábavní šik centrum pro mladé lidi, kteří dnes už nehledají ideál, ale jen místo, kde by si mohli připadat neodolatelní? Stýská se mi po tom, že věci měly kdysi větší smysl? Není to jen moje hloupá sentimentální nabubřelost? Třeba budu jako kino nebo obří restaurace pro boháče spokojenější. Jenže kdoví, jak to dopadne. Zatím místní síla píše dopisy Janu Antonínu Baťovi. Začal to jeden mladý chlapec, který moc neví, co se sebou, a&#160;tak začal meditovat a&#160;chodit na kurzy systémové psychologie, kde se dozvěděl, že jeho osud určují kořeny, předkové a&#160;geny mnohem víc než jeho svobodná vůle a&#160;elán. Má dojem, že by chtěl vyrábět boty, protože je to pravnuk Šéfa. Našel svou duši v&#160;minulosti. Bloudila tam a&#160;nevěděla, že není duší mladého brazilského obchodníka a&#160;realitního makléře, ale českého ševce. Ten mladý odhodlaný muž, který si nikdy nemusel stlát dokonale postel na internátu s&#160;tisícovkou dalších mladých mužů ani nikdy nevstával v&#160;šest ráno, pobláznil místní a&#160;ti se začali rozpomínat na časy, kdy jsem tady stála v&#160;plné práci a&#160;síle, a&#160;posílají dopisy Janu Antonínu Baťovi&#160;– kam, to nevím, asi na Facebook nebo do záhrobí. Když si je čtu, nemůžu se ubránit pocitu, že všechno je jenom marnost nad marnost. Mohou takoví lidé, kteří píší dopisy mrtvému, ještě něco dokázat? Však si to přečtěte sami, nějaká Rosana píše:</p>
			<p class="MLP_dopis_podpis_-I-">Batatuba, 10. března 2015</p>
			<p class="MLP_dopis_bez1radku_-I-">Drahý pane Baťo,</p>
			<p class="MLP_dopis_bez1radku_-I-">doufám, že se máte dobře. Dnes mi je třicet let. Prvních dvacet jsem žila v&#160;Batatubě. Vyrůstala jsem a&#160;poslouchala příběhy mé babičky, která pracovala ve vašem domě jako služebná. Moje babička vyprávěla, že paní Marie Baťová byla velmi přísná zaměstnavatelka, alespoň na začátku, dokud se nepřesvědčila, že může člověku důvěřovat. Ve vile pracovaly s&#160;babičkou ještě další dvě služebné. Žádná z&#160;nich ale nepracovala v&#160;kuchyni, protože vaše manželka, paní Baťová, vždycky vařila sama. Přesto se moje babička časem naučila vařit i&#160;některá česká jídla, například takové noky, které se podávaly k&#160;omáčkám a&#160;které pak vařila nám a&#160;všem moc chutnaly. Babička se ale nikdy nenaučila vyslovit správně, jak se ty noky jmenovaly česky, říkala jim „kneclic“. Mám dojem, že tohle jídlo vymysleli proto, aby se zužitkovaly zbytky z&#160;kuchyně, protože se musí usmažit rohlíky nebo chleba, a&#160;pak se přidávají do těsta.</p>
			<p class="MLP_dopis_-I-">Vzpomínám si, jak jsme bydleli ve čtvrti blízko továrny a&#160;já jsem milovala velké borovice, které byly před Vánocemi vždycky krásně nazdobené a&#160;plné barevných žárovek, které v&#160;noci svítily. A&#160;na Prvního máje, když se slavil Svátek práce, opékalo se na náměstí maso a&#160;vždycky na to padli nejméně čtyři voli. Bylo to jako obrovský piknik. Pod stromy stála úzká a&#160;dlouhá ohniště z&#160;cihel a&#160;na nich se opékalo maso. Každý dělník dostal velikou jehlu s&#160;opečeným masem, na kterém si pak pochutnávala celá rodina. A&#160;potom se hrával fotbal&#160;– ženáči proti svobodným mládencům. Byl to velký svátek.</p>
			<p class="MLP_dopis_-I-">Taky si pamatuju na kino, to stálo tam, jak je dnes obchod Cras. Vždycky před představením pobíhali po městě kluci, v&#160;ruce plakát, a&#160;na něm stálo, co se hraje. Kluci křičeli: „Dneska, dneska, dneska kino v&#160;Batatubě!“ A&#160;moje máma si vzpomíná na soutěž o&#160;nejkrásnější zahrádku zaměstnanců továrny, které se každý rok účastnila. Což dokládá způsob, jakým se lidé tehdy starali o&#160;své domy a&#160;zahrady. Ve čtrnácti jsem začala pracovat v&#160;Baťově továrně na boty. Začínala jsem jako lepička. Přicházela jsem, když se továrna otevřela, ráno v&#160;sedm hodin a&#160;dvacet minut. To bylo povinné pro všechny, přijít včas. Tovární siréna oznamovala čas oběda a&#160;konec směny v&#160;17.20. Ráda jsem se dívala, jak do firmy proudí lidé z&#160;Piracaie a&#160;okolí. Pak se také začaly objevovat malé obuvnické dílny i&#160;v&#160;samotné Piracaie, Lidonu a&#160;Spině. Byly to dílničky dělníků, kteří se naučili dělat boty v&#160;Baťově továrně a&#160;osamostatnili se a&#160;dávali tak práci lidem v&#160;širokém okolí. A&#160;nemůžu zapomenout na obchod s&#160;obuví, který byl přímo naproti továrně a&#160;tehdy tam bylo vystaveno neuvěřitelné množství různých modelů pánských a&#160;dámských bot. A&#160;nikdy nezapomenu, jak mě tatínek vzal do toho obchodu, aby mi pan Francisco Klátil vzal míry na moje první boty na podpatku. Velmi mě zarmoutila autonehoda, která způsobila smrt vašeho syna. Můj tatínek říkal, že to byl jediný člověk, který znal recept na vulkanizaci podrážek. Když zemřel, najali pak chemika, který to ale nedokázal tak dobře jako váš syn. Je to hodně vzpomínek na místo, které se mohlo stát městem-srdcem-centrálou všech vašich aktivit, všech vašich měst, tak jak jste to popsal ve vaší knize Svět porozumí.</p>
			<p class="MLP_dopis_-I-">Zůstávám se vzpomínkou, obyvatelka z&#160;„dobrých časů“ ze čtvrti v&#160;Batatubě.</p>
			<p class="MLP_dopis_podpis_-I-">Rosana</p>
		</div>
</body>
</html>