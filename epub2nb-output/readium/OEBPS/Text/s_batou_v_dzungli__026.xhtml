<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-23</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-23" xml:lang="cs-CZ">
		<div class="Z-kladn--textový-r-meček">
			<p id="_idParaDest-20" class="MLP_uroven2_kapitola">Ljubodrag</p>
			<p class="MLP_text_bez1radku">Ty zatracený prodejny, ty zatracený škrpály, ti zatracení prodavači, ty zatracený cesty a&#160;nesnesitelný bláto, komáři a&#160;vedro! Všechno se mi to zajídalo, vymačkávalo mě to jak starej pomeranč a&#160;málem jsem na to umřel! Byl jsem ale rozhodnutej zalíbit se tchánovi a&#160;očarovat svou mladou ženu pílí, užitečností a&#160;pracovitostí! Na to jediné u&#160;nich v&#160;rodině slyšeli. Byl to tam samý nejstatečnější průkopník práce a&#160;požehnaného díla, a&#160;tak se nedalo nic dělat. Ale stálo mi to za ty noci, kdy jsem přijížděl, protože já přijížděl v&#160;noci, řídil jsem raději, když nebylo horko. Líp mi to ubíhalo, i&#160;když jsem hůř viděl na díry na silnici. Ty věčný díry a&#160;prasklý pneumatiky! Pan Šéf, pan tchán, ten o&#160;tom dokonce uměl napsat báseň! Příšernou, ale báseň! Však si to poslechněte. Já uměl tak akorát zasakrovat srbsky „do dupe“, a&#160;jen to mi ulevilo. Poezie o&#160;pneumatikách? To byl celý náš pan Šéf:</p>
			<p class="MLP_verse_-I-_-12-12-">PNEUMATIKA<br/>25. 11. 1944</p>
			<p class="MLP_verse_-I-_-0-12-">Co se člověk nanaříká,<br/>když mu v&#160;tropech, v&#160;slunci, horku<br/>praskne cestou pneumatika.<br/>– Cítí to až v&#160;kostech morku.</p>
			<p class="MLP_verse_-I-_-0-12-">Čas, jenž kvapí, k&#160;spěchu nutí,<br/>kus po kuse oděv svlíká<br/>potu, v&#160;horku ku zalknutí<br/>– až už vzduch z&#160;ní neutíká.</p>
			<p class="MLP_verse_-I-_-0-12-">Když však podruhé vám buchne,<br/>než jste ujel kroků dvě stě,<br/>jako pod žebra kdy žduchne<br/>– jenom svíráte své pěstě.</p>
			<p class="MLP_verse_-I-_-0-12-">A&#160;když buchne potřetí pak,<br/>vylít byste vztekem z&#160;kůže.<br/>Myslíte si, že jste rypák&#160;–<br/>Ale to vám nepomůže.</p>
			<p class="MLP_verse_-I-_-0-12-">Proto znovu svlečete se,<br/>z&#160;kola obě shodíte je.<br/>Teď už horko, pot se snese<br/>z&#160;pouhé zlosti, z&#160;beznaděje.</p>
			<p class="MLP_verse_-I-_-0-12-">Rezervu i&#160;prasklou&#160;– obě&#160;–<br/>zalepíte, vmontujete.<br/>Hněváte se jen sám k&#160;sobě,<br/>že sotva i&#160;hubujete.</p>
			<p class="MLP_verse_-I-_-0-12-">Potom máte všechno v&#160;lesku –<br/>i&#160;náhradní pneumatiku.<br/>– Nadáváte si teď mezků,<br/>do hlupáku, do balíku.</p>
			<p class="MLP_verse_-I-_-0-12-">Nasednete, a&#160;jak klidně<br/>auto po silnici šustí,<br/>nálada se vrací vlídně,<br/>začínajíc opět růsti.</p>
			<p class="MLP_verse_-I-_-0-12-">Nyní už si jenom říká<br/>„že mám dvě, tož nepraskají“<br/>– taková je pneumatika.<br/>Teďka už vám utíkají.</p>
			<p class="MLP_verse_-I-_-0-12-">Spokojenost posléz v&#160;mysli<br/>ukládá se zvolna zpátky.<br/>Pocit, že je neodvislý,<br/>člověku je velmi sladký.</p>
			<p class="MLP_verse_-I-_-0-12-">A&#160;když dospěl přece k&#160;cíli,<br/>člověku je zcela blaze.<br/>Zapomene v&#160;téže chvíli<br/>na smůlu i&#160;na nesnáze.</p>
			<p class="MLP_text">Ludmila na mě vždycky čekala. A&#160;jen to, že jsem věděl, že bude čekat, mi pomáhalo nepouštět si moc k&#160;tělu smůlu a&#160;všechny prasklý pneumatiky. Ani nespočítám, kolik jsem jich v&#160;těch nesmírných škarpách celé Brazílie nechal! Ludmilu jsem nemusel budit. Byla jako psi, kteří na kilometry vycítí, že váš příchod je na spadnutí. Vždycky byla učesaná, krásně voněla a&#160;byla i&#160;nalíčená. Měla na sobě šaty a&#160;někdy i&#160;bílé plátěné kalhoty a&#160;seděla za pianem, i&#160;když nehrála. Jen hladila přes klávesy prsty, aby nevzbudila Dojojó. A&#160;pak jsem ji políbil a&#160;musel jsem hrozně smrdět, protože jsem se celý den a&#160;noc potil za volantem a&#160;umazal jsem jí vždycky oblečení a&#160;polibky setřel rtěnku. A&#160;pak jsme ale nešli do postele. Ani jsem se neumyl. Jen jsme na gramofon dali desku od Piazzoly a&#160;začali tancovat. Pomalu, pomalounku, slovo za slovem, tón za tónem jsme si povídali, jak jsme se měli, jak jsme na sebe mysleli, jak jsme po sobě toužili nebo netoužili. Lída vykopla nohou, tu druhou, bolavou, sunula tak, aby to bylo vlastně mnohem elegantnější, než kdyby to byla jenom obyčejná noha v&#160;botě na lakovaném podpatku. A&#160;Dojojó si myslela, že nás svým bušením na dveře vyrušila, ale nevěděla, chudák malá, že my tančili hodiny předtím, jen jsme měli gramofon puštěný slabounce a&#160;místo Piazzoly jsme si zpaměti broukali. A&#160;když se nám po Dojojó zastesklo, tak jsme ten gramofon zesílili, aby se probudila a&#160;přišla si zatancovat s&#160;námi. Vždycky nás to dojalo, málem rozplakalo. Ty její malé klouby na dřevěných dveřích.</p>
		</div>
</body>
</html>