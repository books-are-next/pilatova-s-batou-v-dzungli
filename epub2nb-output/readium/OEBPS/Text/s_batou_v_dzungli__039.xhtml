<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-36</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-36" xml:lang="cs-CZ">
		<div class="Z-kladn--textový-r-meček">
			<p id="_idParaDest-33" class="MLP_UROVEN2_KAPITOLA">Jan Antonín</p>
			<p class="MLP_dopis_bez1radku_-I-">„All things begin and end as stories.“</p>
			<p class="MLP_dopis_podpis_-I-">Ragnar Lothbrok</p>
			<p class="MLP_text_bez1radku">Moje dcery vždycky rády psaly dopisy Vůbec naše doba byla dobou dopisů, papírů s&#160;hlavičkou, pečetních prstenů, drahého kvalitního inkoustu, pohlednic a&#160;zpožděných zpráv. Proto si možná Lidka myslela, že Václava Havla ohromí, když mu napíše dopis. Měla mu asi spíš zavolat. Nebo mu poslat telegram. Jenže mu poslala dopis. Myslíte si, že jí vnuk Huga Vavrečky odepsal? Ne. A&#160;přesto jsem Venóškovi šel na pohřeb. Cítil jsem, že to Vavrečkovi, mému nejmilejšímu baťováckému chlapovi, tomu velkému duchu firmy, doby a&#160;naší práce, dlužím. Hugo Vavrečka pracoval pro firmu sotva měsíc, když se s&#160;Tominou 12. července zřítilo létadlo. Přesto pak i&#160;se mnou zůstal jako člen tříčlenného direktoria. Byl pro mě požehnáním. Ve dvaapadesáti kvůli „batismu“ odmítl šéfovat národohospodářskému oddělení ministerstva zahraničí. Tomina mu prý řekl: „Tož nejezděte až do Vídně, zůstaňte tu u&#160;nás.“ Tehdy byl ještě Vavrečka ve Vídni velvyslancem. Ale pak přešel k&#160;nám a&#160;měl nás naučit, jak být světoví a&#160;diplomatičtí, tomu vzácnému umění vyjednávat, dohadovat se trpělivě a&#160;do úmoru a&#160;nakonec dosáhnout svého, což mi zrovna příliš nešlo. Hugo jako by se pro diplomacii narodil. Byl velvyslancem i&#160;v&#160;Maďarsku, rozuměl strojům a&#160;elektrotechnice a&#160;stejně jako Tomina strašně rád telefonoval. Dnes mi chybějí ty naše dlouhatánské telefonáty přes oceán. Chybí mi jeho rozvaha a&#160;ta sranda, co s&#160;ním byla za všech okolností, i&#160;když musel i&#160;on jako ministr propagandy Syrového vlády před válkou sestylizovat vládní prohlášení o&#160;fiasku v&#160;Mnichově.</p>
			<p class="MLP_text">Chybí mi dokonce jeho sbírka slovenské a&#160;moravské keramiky staré dvě stě let. Když zrovna nedumám v&#160;Grébovce, chodím do Uměleckoprůmyslového muzea dívat se na všechny ty talíře, malované modrými a&#160;žlutými srdíčky, skákajícími jelínky a&#160;krojovanými galány. Dovolím sám sobě ponořit se do jejich vrstev, chvíli se rozpouštět v&#160;barevných pigmentech. Nechávám rozžhavit a&#160;vypálit v&#160;pecích dávných hrnčířů všechnu melancholii toho, kdo není schopen odejít. Hrozí mi, že už se z&#160;dobrodružství plného chutí rozžhaveného dřeva v&#160;pecích a&#160;pachu potu na hrnčířských rukou nevrátím, že se v&#160;něm rozplynu a&#160;zmizím. Prchavý půvab nesmrtelné bytosti. I&#160;po smrti můžeme volit. A&#160;přesto se nemůžu udržet. Sbírka Huga Vavrečky je moje oblíbené pokušení. A&#160;vidím Huga, jak schůzuje za protektorátu ve své vile ve Zlíně s&#160;umělci a&#160;vyhozenými vysokoškolskými učiteli o&#160;úloze naší firmy v&#160;poválečném vysokém školství. Slyším, jak trpělivě vysvětluje Venóškovi, jak funguje lux. Klouček v&#160;krátkých kalhotách objímá vlčáka a&#160;ptá se: „Dědečku, prosím tě, mohl bys mi nakreslit, jak je to zařízeno v&#160;luxu, že tam jde elektrika a&#160;on saje prach a&#160;smetí?“ A&#160;děda mu to trpělivě vysvětluje. Hugo vždycky všem dokázal vysvětlit, na co si kdo vzpomněl. Třeba v&#160;kavárně Slavii vysvětlil základy elektrotechniky a&#160;strojírenství Tominovi, aby mohl mít ve fabrice ty nejlepší stroje. Tomina byl prý Hugův nejinteligentnější žák. I&#160;já jsem strašně chtěl být jeho žákem. Chtěl jsem od Vavrečky vždycky dostávat jenom samé jedničky. Z&#160;diplomacie, z&#160;techniky nebo z&#160;lásky k&#160;lidovému umění. I&#160;proto jsem na světové výstavě v&#160;New Yorku v&#160;třicátém devátém koupil pro Lidku na slovenském stánku ten starodávný piešťanský kroj. A&#160;ona pak kroje sbírala jako pilná včelka. Kroje jí dělaly společnost. Všechny ty nažehlené mašle a&#160;spodničky. Lidka byla mnohem trpělivější než já. Já bych to všechno, ještě než se to naškrobilo, vyžehlilo a&#160;načančalo, vzteky roztrhal.</p>
			<p class="MLP_text">Hugo mě varoval, než přijeli Němci, že chtějí mou hlavu. Pomohl firmě vyvézt majetek z&#160;německého území a&#160;stál za mnou při komunistickém procesu. Ale nejdůležitější pro mě vždycky bylo, že mě celou tu dobu, co jsme se znali, povzbuzoval. Nikdy mě nepovažoval za velikášského snílka. A&#160;pohřeb Václava Havla, Hugova milovaného vnuka Venóška, byl jeden z&#160;mála, na který jsem mohl jít. Když jsem žil, nemohl jsem jet na pohřeb stařenky Hrušťákové, protože by mě náckové hned strčili do vězení, jen bych se doma ukázal. Stařence šel ale na pohřeb celý Zlín. A&#160;pak mi o&#160;tom psali dopisy. Jak se zastavila práce a&#160;jak se lidi bez dovolení německé správy vydali na ten pohřeb. Byl to prý protest. A&#160;já nemohl protestovat, nemohl jsem se s&#160;maminkou rozloučit. Mohl jsem jenom napsat báseň. Další mizernou báseň, která byla jenom tiskařskou černí na cáru papíru. Tentokrát mi slova nepomáhala. Nepomáhalo mi nic.</p>
			<p class="MLP_verse_-I-_-12-12-">5. 5. 1940<br/>POHŘEB STAŘENKY</p>
			<p class="MLP_verse_-I-_-0-12-">Ten pohled do rakve, kde matka navždy shaslá,<br/>byť stará&#160;– leží tiše, je jeden z&#160;žalů žití,<br/>jež každého snad čeká. Jen světlo věčně svítí<br/>v&#160;tvář udivenou, jak by nad svým skonem žasla.</p>
			<p class="MLP_verse_-I-_-0-12-">Jde průvod ulicí.&#160;– Je velký, dlouhý.<br/>To nesou moji matku vzhůru,&#160;– do hrobu.<br/>Pohřební průvod značí dnešní dobu.<br/>To demonstrace přízrak je jen pouhý.</p>
			<p class="MLP_verse_-I-_-0-12-">To jediné, jež smí se, je ten průvod<br/>provádět ještě v&#160;naší krásné vlasti.<br/>A&#160;ti, kteří se nedají už zmásti,<br/>si k&#160;demonstraci tiché našli důvod.</p>
			<p class="MLP_verse_-I-_-0-12-">Pohřební průvod, výraz jediný je těch citů,<br/>které vyjádřit se smějí,<br/>jak průvod jde, jak zvony vyzvánějí.<br/>– Dej pokoj věčný, který viny smyje…</p>
			<p class="MLP_text">Moje viny. Měl jsem tam být. Měl jsem hodit hlínu na její rakev. Prsty ji předtím rozdrolit, aby to moc nezadunělo. Ale věděl jsem, že by mi to nikdy neodpustila. Zapřísahala mě, abych se nevracel, abych se nevystavoval nebezpečí. Sliboval jsem, že pro ni pošlu, jakmile to půjde, jenže ona nechtěla odjet. Nechtěla utíkat. Říkala, že ona chce umřít doma a&#160;že by se jí to při cestě za moře nemuselo povést. „Chcu ležet tady, synku, ve studené zemi, né někde v&#160;džungli s&#160;hadama a&#160;opicama,“ říkala. Vždycky jsme se se stařenkou strašně nasmáli. Byla to jednoduchá, moudrá lidová žena, skvělá hospodyně, za kterou jsem se ani v&#160;dobách největších úspěchů nikdy nestyděl. Jediný, kdo se za ni styděl, byla Tominova nafoukaná Máňa. Dcerka vídeňského vysokého úředníka, moje švagrová v&#160;minkovém kožuchu a&#160;hedvábných rukavičkách, přesný protiklad baťovácké ženy, která podle našeho desatera měla být rozumná, ukázněná, ctnostná, upřímná, odvážná, pracovitá, čistotná, jednoduchá, přítelkyně všech a&#160;vždy dobré a&#160;veselé mysli. Máňa ta pravidla porušovala ve všech bodech. Nejvíc mě ale namíchla při večeři s&#160;prezidentem Tomášem Garriguem Masarykem. Dovedete si představit, jak to bylo slavnostní, jak to bylo velkolepé, jak jsme se všichni strašně snažili udělat na pana prezidenta, kterého jsme obdivovali a&#160;uctívali, ten nejlepší dojem. Stařenka Hrušťáková přijela z&#160;Hradišťa taky a&#160;všichni jsme se nakonec výborně bavili. „Tož vítám ťa, Tomášku!“ pravila ve dveřích stařenka. Pak seděla vedle něj a&#160;on se na ni pořád usmíval. Jenom Máňa se na stařenku škaredila, protože s&#160;panem prezidentem mluvila, jak jí zobák narostl, a&#160;pan prezident, protože byl z&#160;Hodonína, sa k&#160;ní přidal. Na Máňu šly ale z&#160;té nehoráznosti málem mdloby. Fouňa jedna nafouněná! Vychovaly ji ve Vídni české služky, mluvila německy, francouzsky a&#160;anglicky a&#160;její papá, kustod císařské knihovny, ji vodil do té nejvyšší společnosti. Jenomže Tominovi se líbila, byla to jeho žena, tak jsem se ji učil respektovat. Na té památné večeři se podávala ryba. Pstruh plněný mandlemi na másle a&#160;malé, žluťoučké brambůrky s&#160;petrželkou. Dodnes cítím vůni jemně propečené pstruží kůže a&#160;lahodnost domácího soleného másla. Všichni jsme si pochutnávali, stařenka vyprávěla panu prezidentovi, jaké lumpárny jsem prováděl ještě v&#160;Rybární, a&#160;Tomina se taky dobře bavil. Nakonec se servírovala voda s&#160;citronem na omytí prstů. Bílé porcelánové mističky s&#160;vodou čekaly, až do nich všichni zlehka ponoříme mastné prsty, ale najednou stařenka tu svoji labužnicky zvedla a&#160;na jeden zátah citronovou vodu vyzunk­la. Tentokrát ztuhli všichni, nejenom naše nóbl švagrová. Ta se dokonce zapomněla ušklíbnout. Tomáš Garrigue Masaryk ale ani nemrknul, vzal misku s&#160;citronovou vodou do obou rukou, podíval se na stařenku Hrušťákovou a&#160;taky se nábožně napil.</p>
			<p class="MLP_text">Až rok před vlastní smrtí jsem se odhodlal napsat o&#160;stařence skutečné verše. Báseň je to krátká, ani nemá název, ale je dost možná nejlepší. Poprvé jsem totiž dokázal napsat, že mi scházejí slova.</p>
			<p class="MLP_verse_-I-_-12-0-">Moc často se nám nepodaří<br/>vyslovit dík, jejž srdce cítí,<br/>když den se vrátí v&#160;kalendáři<br/>a&#160;chvíle je to vysloviti.</p>
			<p class="MLP_verse_-I-_-12-12-">Zpravidla k&#160;tomu schází slova.<br/>Jsou mělká proti citu síle, jež zvedá<br/>v&#160;hloubi nás se znova,<br/>když matky vzpomínáme milé.</p>
			<p class="MLP_text">A&#160;potom umírali další moji příbuzní tam doma. A&#160;já byl čím dál nemohoucnější. Zastavený. Ztuhlý. Zmatený. Daleko. A&#160;žádné další básně jsem o&#160;těch pohřbech už nenapsal.</p>
			<p class="MLP_text">Když jsem viděl, že v&#160;Praze se chystá Vašíkův funus, pohřeb toho kloučka, co si s&#160;ním Vavrečka tak rád povídal o&#160;vědě a&#160;vynálezech a&#160;o&#160;kterém mi tak rád pyšně vyprávěl, přidal jsem se k&#160;smutečnímu průvodu. Myslel jsem na Venóškovu továrnu Dobrovku, kterou prý, vždycky fascinovaný přístroji a&#160;továrnami, toužil založit. Vyrábělo by se tam dobro. Venóšek chtěl zaměstnat devadesát tisíc lidí, vytvořit pobočky v&#160;každém městě. Chtěl se stát milionářem, aby si tuhle továrnu mohl pořídit, a&#160;dobro mu pak mělo zajistit oblibu a&#160;slávu. Neříkejte mi, že tohle nevymyslel na prázdninách ve Zlíně a&#160;že se nechtěl stát tak trochu mnou! Už když byl malý měl velké plány, a&#160;to se mi vždycky líbilo. Mně i&#160;Hugovi. A&#160;Tomina, ten by z&#160;něho byl teprve nadšené! A&#160;svým způsobem tu Dobrovku skutečně dokázal vytvořit. To bylo jasné i&#160;v&#160;těch nepříjemných prosincových dnech, kdy lidé, místo aby se chystali na svátky, drželi smutek za svého prezidenta. Praha byla tenkrát napěchovaná nejrůznějšími vrstvami smutku a&#160;touhy po něčem vznešenějším. A&#160;všemi těmi základními věcmi, které Venóšek říkal nahlas, a&#160;najednou jako by všichni věděli, že už je možná nikdy nikdo nahlas říkat nebude. Ani on se nebál patosu a&#160;velkých slov. Pravda a&#160;láska zvítězí nad lží a&#160;nenávistí; liší se to tolik od toho, že pravda vyplave jako olej na vodu?</p>
			<p class="MLP_text">Cítil jsem, že i&#160;tento pohřeb je protest. Proti poměrům, proti tomu, co je teď, a&#160;proti tomu, že čas se nedá zastavit a&#160;že doba nadšení a&#160;prosté naděje v&#160;něco lepšího a&#160;zářivějšího, v&#160;něco méně upatlaného a&#160;ošizeného, je pryč. I&#160;Lidka byla nadšená, když komunismus skončil. Hned se chystala domů a&#160;taky psala Václavu Havlovi, aby ji podpořil, aby ji pochopil a&#160;aby mě očistil. Pravda, trochu všechno nadšení zchladil Josef Hlavnička, náš právník, který se s&#160;Václavem Havlem krátce setkal. Přijel rozpačitý a&#160;jenom tlumočil požadavky, abychom celý náš případ lépe vysvětlili a&#160;uvedli, proč jsem byl Spojenci dán na černou listinu. Nemyslel jsem si, že tohle budou muset vnukovi Huga Vavrečky vysvětlovat! Sákra! Co už včil, no. Doba byla asi tehdy taková. Všichni chtěli, aby se něco napravilo. Vysvětlilo, narovnalo. A&#160;všichni to chtěli po Venóškovi. A&#160;všichni byli něčí příbuzní a&#160;vnuci. Ale Lidka, ta sa nedala, začala bojovat. Pustila sa do toho, jak nejlíp mohla, děvčica. Edita jí pomáhala, svou inteligencí a&#160;strategickým uvažováním otáčela kormidlem Lidčiny energie. Snažily se cérečky. Snažily. První dopis psala Lidka strašně dlouho. Seděla nad ním hodiny, celé dny sumírovala věty a&#160;přepisovala ho pořád dokola na mém psacím stroji, jako bych jí mohl přes klapky, přes doteky svých prstů, které na nich zůstaly, vdechnout nějakou inspiraci. Stál jsem jí za zády, to ano. Četl jsem jí všechno přes rameno. Jenže sám jsem vlastně nevěděl, kde začít, jak všechno stručně a&#160;jasně vysvětlit. Jak vysvětlit padesát let nespravedlností, podrazů, závisti a&#160;nenávisti a&#160;pak lhostejnosti? Ten její dopis… nevím, jestli ho Venóšek vůbec dostal. Možná ho měl v&#160;ruce nějaký jeho podržtaška, a&#160;ten ho vyhodil do smetí. Musel dostávat tuny takových dopisů, ale přeci jen, copak nikoho ani na chvíli nezarazilo jméno Ludmila Baťová? Opravdu ne? Nikomu nestálo za to odepsat alespoň jednu větu, alespoň jedno děkujeme, dostali jsme dopis, pan prezident má nesmírné množství neodkladných povinností, ale při nejbližší příležitosti se Vám pokusí odpovědět, s&#160;pozdravem sekretariát, nebo něco podobně formálního, laciného, a&#160;přeci lepšího než naprosté mlčení? Chci si myslet, že to byl prostě něčí šlendrián nebo nechuť. Nechci si myslet, že by to byla další konspirace, další pokus, jak z&#160;mé rodiny a&#160;z&#160;mého jména udělat průhledné sklo, kterým se hledí zásadně skrz a&#160;dělá se, že nikdy nic takového jako Jan Antonín Baťa neexistovalo.</p>
			<p class="MLP_text_-0-12-">Lidka tedy panu prezidentovi napsala:</p>
			<p class="MLP_dopis_podpis_-I-">Sao Paulo, 4. února 1991</p>
			<p class="MLP_dopis_bez1radku_-I-">Vážený a&#160;milý pane prezidente,</p>
			<p class="MLP_dopis_bez1radku_-I-">v&#160;červnu minulého roku můj příbuzný a&#160;advokát Josef Hlavnička vás navštívil v&#160;Praze. Důvod této návštěvy byl navázat s&#160;vámi spojení ve věci naší nabídky pomoct roztočit Baťa, a. s., na které máme dědická práva. Bylo mu při této příležitosti řečeno, že vláda chce vědět, proč byl můj otec Dr. Jan Antonín Baťa dán na černou listinu, anglickou a&#160;americkou. Ačkoli nám Angličané nikdy nedali na vědomí důvod, po válce se prostě vyslovili přes ministerstvo, že to byla pouze a&#160;jen preventivní akce, protože závody se nalézaly v&#160;území okupovaném Němci. Američané zase řekli, že to udělali proto, že byl dán na anglickou černou listinu. V&#160;souvislosti s&#160;černou listinou byl můj otec obětí ostudného řízení retribučního revolučního soudu a&#160;odsouzen národním soudem v&#160;Praze pod čj. TNS 12 47-48. Byl obžalovaný z&#160;čtyřiašedesáti zločinů, ze kterých byl osvobozený, a&#160;z&#160;jednoho, ze kterého nebyl vůbec obžalovaný, byl odsouzen na patnáct let žaláře nucených prací s&#160;černou komorou. Také na ztrátu veškerého majetku. Tato veliká křivda, která poskvrnila čestné jméno naší rodiny, nás pronásleduje už skoro padesát roků. Dr. Alois Pražák, který ho obhajoval u&#160;soudu, se vyjádřil, že celý proces je velikou skvrnou československého soudnictví a&#160;mezinárodní hanba. Také chci zde poukázat na zajímavost, kterou pravděpodobně neznáte. V&#160;dobu, když běžel proces, váš dědeček Hugo chodil do kanceláře tatínkova obhájce Dr. Pacholíka, aby mu ukázal, kde se nalézaly důležité dokumenty pro jeho obranu. Jsem mu za to nekonečně vděčná. Jistě víte, jak šlechetné je takové gesto, když se nebojácně člověk postaví proti přesile zbabělců. Obracím se na vás, protože cítím, že vám zajisté bude možné lépe ocenit následky velké křivdy, která byla spáchána na mém otci, protože jste sám byl obětí perzekucí a&#160;ústrků.</p>
			<p class="MLP_dopis_-I-">Můj bratranec Tomáš Baťa jr. je z&#160;veliké části zodpověden za tuto situaci, skoro padesát roků používá prostředků, které mu právně nepatří. Získal si je u&#160;tribunálů v&#160;cizině tím, že se sklonil zájmům potencí. Ty nezajímala kolosální světová organizace patřící nějakému Československu. Roku 1940 dostal tatínek nabídku od americké vlády, aby si vzal americkou státní příslušnost. Bylo mu řečeno, že jeho trampoty tím ukončí. Tatínek jim odpověděl, že není kapitán, který opouští svou loď, když hrozí nebezpečí. Vždycky se cítil jenom Čechoslovákem a&#160;na jiném příslušenství nemá zájem. Odejel proto s&#160;rodinou do Brasilie. Nebyl ovšem připraven, že mu vpadnou do zad jeho vlastní krajané. Osoby v&#160;české vládě v&#160;exilu, počínaje samým prezidentem Benešem. Zazlíval tatínkovi, že mu nedal podporu při mnichovském FIASKU. Honza Masaryk byl u&#160;nás v&#160;Belcampu v&#160;USA ve velké tajnosti, kam si přijel pro finanční podporu, kterou dostal zrovna jako Beneš a&#160;celá veliká řada jiných. Němci nesměli vědět, že tatínek podporuje Československo a&#160;Spojence, protože byl v&#160;tom směru varován ze Zlína, že by tím způsobil, že by Zlín poněmčili a&#160;hlavy našich lidí by se koulely. Z&#160;druhé strany naše vláda v&#160;zahraničí nechtěla, aby se vědělo, že Jan Baťa jako očerněnec podporuje vládu a&#160;Spojence. Ale přesto se jim jeho peníze moc hodily. Když však tatínek byl souzený, neřekl nikdo ani slova v&#160;jeho obranu.</p>
			<p class="MLP_dopis_-I-">Váš dědeček Hugo Vavrečka byl v&#160;naší organizaci největším strategistou, kterého funkce byla jak oklamat mazané Němce, a&#160;tak uspět v&#160;tom odlifrovat instruktory a&#160;stroje do zahraničí, plán, který měl zaručit stavbu a&#160;operaci nových továren v&#160;zahraničí. Jednotky, jak jsme jim říkali, které měly vrátit do republiky celou investici i&#160;s&#160;úrokama pro znovu vybudování továren na československém území. Druhá světová válka byla chancí, kterak se naši konkurenti mohli zbavit nepohodlného Čecha, který měl tu drzost vést s&#160;nimi krok a&#160;dokonce je předčit v&#160;sociální struktuře, a&#160;stát se tak sedmá průmyslová a&#160;obchodní potence.</p>
			<p class="MLP_dopis_-I-">Dočítám se v&#160;různých novinách a&#160;časopisech z&#160;vlasti reportáže o&#160;návštěvě bratrance Tomíka v&#160;republice. Exponuje se jako veliká voda a&#160;dokonce by chtěl, aby mu Československo zaplatilo sto padesát milionů dolarů za něco, co mu nepatří. Vždyť to už samo ukazuje, co sleduje. Naše strana rodiny má v&#160;prvé řadě zájem na očištění tatínkova jména.</p>
			<p class="MLP_dopis_-I-">Četla jsem se zájmem vaše knihy, bohužel v&#160;angličtině, Living in truth a&#160;Disturbing the peace, který tak poctivě ukazuje, v&#160;jak komplikovaném světě žijeme. Já jsem toho názoru také, že se musí říct pravda v&#160;každém případě. Blahopřeji vám proto, že máte odvahu ji říct, i&#160;když víte, jaké nebezpečí vám hrozí. Můj otec měl také tento rys charakteru. Těším se, že si snad zasloužím odpověď, i&#160;když vím, jak veliké a&#160;nevděčné břemeno nosíte.</p>
			<p class="MLP_dopis_-I-">Zdravím vás z&#160;Brasilie s&#160;krajanským pozdravem a&#160;přáním, aby se ta naše republika dostala brzy na nohy a&#160;také aby se naučila v&#160;tomto světě hájit svoje zájmy a&#160;nebyla nikomu psem u&#160;boudy.</p>
			<p class="MLP_dopis_-I-">Vaše</p>
			<p class="MLP_dopis_podpis_-I-">Ludmila Amalia Baťová Arambašič</p>
			<p class="MLP_text">Moje milá Lidka. Dušenka hodná. Snažila se tenkrát, aby v&#160;tom dopise bylo úplně všechno. Ale bylo to stejné, jako když dlouho nehrála na klavír, a&#160;pak najednou toužila všechno to nehraní dohnat. I&#160;tenhle dopis je takový. Všechno, co se stalo, na jedné hromadě. A&#160;asi je to i&#160;dost nesrozumitelné. Alespoň pro ty, co žili za železnou oponou, pro ty, kdo ještě nedávno říkali Gottwaldov místo Zlín a&#160;mysleli si, že Baťa byl jenom jeden a&#160;jmenoval se Tomáš. Tomáš Zakladatel. A&#160;že existoval taky Jan Antonín Pokračovatel, to už jim ta pakáž všivá komunistická dokázala dostat z&#160;hlavy. Lidka to myslela moc dobře. A&#160;dobře to i&#160;napsala, a&#160;není její chyba, že celkově ten dopis působí jako honění spousty zajíců najednou. Měl bych se pokusit dát to trochu do pořádku. Nebudu ale psát žádný další dopis. To by bylo v&#160;té vaší počítačové době směšné. Zkusím vám to prostě jen povykládat. Nechci, abyste to všechno pochopili hned a&#160;dokonale. Možná bude stačit jenom nějaký pocit, závan, který vám uvízne v&#160;hlavě, obraz, který nezapomenete. Vždycky jsem bojoval s&#160;chaosem. Ale bylo to jak pěšky za vozem. Ále neříkejte mi, že se to už takhle dávno neříká! Nebo že se to říkalo jenom na Moravě! Nedělejte zase, že mi nerozumíte! Že je moje čeština víc moravština a&#160;že se takhle mluvilo před padesáti lety, no to je toho! A&#160;jestli tahleta přirovnání už tak neříkáte, tak mi netvrďte, že nedokážete pochopit, co se tím chce říct. Tož někdy mluvím slovácky a&#160;někdy se opakuju a&#160;točím kolem dokola jak kača v&#160;čepici, někdy mluvím, jak už se dávno nemluví. Ale taky umím mluvit, jak se patří, přece jsem nemohl se všemi těmi nóbl politiky mluvit, tak jak mně huba křápala v&#160;Hradišťu. Ale s&#160;chlapiskama ve fabrice se zase nedalo mluvit velkopansky a&#160;spisovně, to by mňa hnali! Člověk musí mluvit, tak jak se to zrovna šikne a&#160;hodí. To se taky musí naučit. Být lidový a&#160;být uhlazený, všecko v&#160;pravý čas. Říct na správném místě tož a&#160;někde jinde tedy, to je pravé umění, a&#160;šéf ho musí ovládat dokonale. Zdá se vám to populistické? Nebo falešné? Ale jděte… jděte do kelu! Slova mě ale zajímala, věděl jsem, jak jsou mocná a&#160;jak stačí jedno nebo dvě na nesprávném místě, a&#160;všechno je hned hore pácem. Slova mě fascinovala a&#160;poctivě jsem se snažil vždycky najít ta správná a&#160;přesná. Ale mnohem víc mě zajímalo ještě něco úplně jiného. Celý život jsem toužil vymyslet systém, který by všechno dokázal strategicky naplánovat, zorganizovat a&#160;ovládnout tak, aby ušetřil lidem zbytečnou námahu s&#160;hledáním správného směru. Chtěl jsem do všeho, včetně sebe sama, vnášet jas a&#160;pochopení. Ovládnout nepořádek. Chaos. Sice jsem s&#160;ním počítal, ale jako s&#160;nepřítelem. Netušil jsem, jak je zákeřný. A&#160;jak dokáže každému systému postupně přijít na kloub a&#160;z&#160;plna hrdla se mu vysmát. Chaos má z&#160;lidského pinožení kapitální srandu. Chaos džungle. Chaos válek. Chaos lidských slabostí. Chaos s&#160;černýma pichlavýma očima, co neustále mění tvář. Ale přes všechnu smůlu jsem měl jedno štěstí. Jel jsem vždycky rychle na hřbetu dějin. Držel jsem prst na tepu doby a&#160;nepouštěl. Nebyl jsem jen malý, velkými dějinami usmýkaný, udivený človíček. Byl jsem hráč! Ale pak už najednou ne. Tep doby mě shodil ze svého hřbetu, setřásl mě jak nacucané a&#160;obtížné klíště. A&#160;až dnes mi dochází, že dobré příběhy jsou většinou košaté a&#160;nepořádné. Kde by byla Šeherezáda, kdyby vyprávěla stručně a&#160;jasně? Její hlava by se válela na podlaze hned první noc.</p>
			<p class="MLP_text">Asi začnu tím, že jsem po smrti Tomáše převzal firmu. A&#160;tehdy se můj úděl dal doopravdy do pohybu. Zmatek zrovna možná vyčkával, nebo měl někde jinde něco jiného na práci. Zdálo se mi, že všechno půjde dál, jak má. Dokonce mnohem líp, než by mělo. Byl jsem plný nadějí, přestože Tomina ležel v&#160;truhle na svém Lesním hřbitově a&#160;nad ním tmavá, lepkavá hlína. Ale nechtěl jsem nic vzdávat, protože to by mi nikdy neodpustil. Měli jsme totiž ohromné plány. On firmu založil, vedl a&#160;zvelebil všechno, na co sáhl. Můj slavný bratr. Český Ford! Měl nejen fabriku a&#160;nový, moderní Zlín, kde díky němu už dávno neplatilo, že Zlín, to je „konec chleba a&#160;začátek kameňa“. Byl i&#160;starostou. A&#160;býval by to byl i&#160;skvělý prezident, kdyby na to přišlo. A&#160;když mě vytáhl z&#160;Rybární v&#160;Hradišti a&#160;vzal mě k&#160;sobě na vychování, postupně mě zasvěcoval do svého podnikání, předával mi zkušenosti, nadával mi, učil mě, tepal do mě, formoval mě, a&#160;já jsem se občas bouřil, občas si dělal všechno po svém, a&#160;pak jsem od něj dostal přes prsty. Byli jsme ale, jak dnes říkáte, na stejné vlně. Chtěli jsme vytvořit obuvnickou říši, impérium, velmoc bot, která by zároveň byla laskavá a&#160;štědrá k&#160;těm, kdo mají schopnosti a&#160;chtějí se vypracovat a&#160;něco ze sebe udělat. Hlavně k&#160;mladým lidem. Pro ty jsme zakládali školy, ubytovny, učili jsme je, jak mají správně a&#160;hospodárně žít, jak se vypracovat a&#160;jak si posilovat sebevědomí, mravnost, píli a&#160;kázeň. Museli poslouchat, nemyslet na hlouposti, pracovat, studovat, šetřit a&#160;snít o&#160;tom, jak se vypracují. Učili jsme je, jak neztrácet čas. Chtěli jsme stát pro čtyřicet milionů, chtěli jsme dobýt svět a&#160;z&#160;našeho Zlína udělat středobod, mocně bijící srdce úspěchu. Společně jsme věřili, že „spokojenost je univerzita lenochů“.</p>
			<p class="MLP_text">A&#160;najednou jsem na to byl sám, hůř než kůl v&#160;plotě. Na hrbu ohromnou odpovědnost. Tomina doplatil na svou odvahu. Vydal se v&#160;ranní mlze létadlem, protože hrozně spěchal, a&#160;už se nevrátil. Byla to asi jeho chyba, protože pilot Jindra Brouček ho varoval, že letět nemůžou, že musí počkat. A&#160;Jindra nebyl žádný hej počkej, létal za první války a&#160;přežil několik sestřelů, letěl s&#160;Tominou už do Indie jako druhý pilot a&#160;byl jeden z&#160;mála, kterému Tomina naslouchal, když si myslel něco jiného než on. A&#160;Broučkovi hlásili, že všude na loukách kolem Moravy se válejí chuchvalce mlhy, která se roztahuje i&#160;tam nahoře. Jenže Tomina čekání nesnášel. Vstával kvůli té obchodní cestě do Curychu a&#160;Drážďan ve čtyři ráno, proboha! Vzduch je naše moře. Čas jsou peníze. Den má přece jenom mizerných 86 400 vteřin. Chtěl letět a&#160;hotovo. Vždycky to tak bylo. Uměl si prosadit svou. Jenže na smrt byl moc malý pán. Smrtka mu v&#160;tom spěchu fandila. Tominovo létadlo Junkers D&#160;1608 nejdřív opisovalo kruh, aby nabralo výšku, po osmi minutách letu ale narazilo do továrního komína. Palubní hodiny se zastavily v&#160;pět hodin osmapadesát minut. Uletěli jen něco málo přes dva kilometry. Junkers se rozpadl na tři kusy. Až dlouho potom jsem v&#160;Argentině slyšel úsloví, že nepostradatelných lidí jsou plné hřbitovy. A&#160;stejně jsem si ho nevzal k&#160;srdci a&#160;nepochybuju o&#160;tom, že Tomina by se jen ušklíbl, kdyby to slyšel. A&#160;ještě něco Argentinci říkají: že život je tango. Když jsem žil, nechápal jsem, co tím myslí. Přišlo mi, že jsou to takoví kakabusové ti Argentinci. Pořád by jenom malovali čerty na zeď. Teď, teď mám tango rád. Někdy chodím do San Telma v&#160;Buenos Aires, do zapadlých putyk, kam se turisti neodváží, kde to čpí starými sudy s&#160;pivem Quilmes, zkvašeným červeným vínem a&#160;staletými pelechy krys. Jen parket je z&#160;dokonalých naleštěných borovicových prken, aby na něm podrážky klouzaly a&#160;nic nerušilo pohyb těl. Tam ještě pořád tančí transvestiti a&#160;muž s&#160;mužem, jako kdysi námořníci v&#160;přístavu, protože tango, to byla původně mužská záležitost. Sem tam se stanu táhlou melodií, na malou chvilku mezi takty se ztratím, ale pak sám sebe trhnutím těsně před otočkou přivedu zpět, prohlížím si lakované střevíce, naslouchám jemnému praskotu hedvábných punčoch a&#160;kvílení houslí. Někdy se tam objeví žena. Tedy, člověk na takovém místě neví, jestli to je nebo není žena. Rudá růže v&#160;černých vlasech. Kříž vytetovaný na stehně. Teatrální, přehnaná. Běhna. Vzdávám se. Celý život jsem se takovým ženám vyhýbal. Ignoroval jsem jejich existenci. Nikdy jsem nešel do veřejného domu, nikdy jsem nechtěl nic než ženy, které dokázaly dodržet naše baťovácká pravidla. Po smrti si ale můžu prohlížet a&#160;sáhnout na jakoukoli jinou, úplně jinou ženu. Můžu jí proniknout. Mnohem lépe než fyzicky. Můžu vidět naprosto přesně, o&#160;co jsem přicházel. Nemám na sebe vztek. To ne, protože na takové ženy člověk spotřebuje strašně moc úsilí, peněz a&#160;času. Všechny vteřiny všech dní. Musí na ně neustále myslet. Odvádějí ho od práce. Rozrušují ho a&#160;znervózňují. Dostanou ho do kleští a&#160;nepustí. Ovládnou ho. A&#160;nakonec pohltí. Tominova Máňa byla jedna z&#160;nich. Samozřejmě nebyla to lehká žena, chraň bůh! Ale byla z&#160;podobného těsta. Celá udělaná z&#160;falše, přeludů, lesklých látek a&#160;kožešin. Myslíte si teď, že jsem ji Tominovi tak trochu záviděl? Tu její nafoukanost a&#160;sametové spodničky? Možná. Někdy. Teď ale můžu mít, jakou chci. Můžu se na ně dívat, jak se oblékají, můžu se vykoupat v&#160;jejich parfému, můžu se stát hřebenem, rukou na nahých zádech, můžu přejet po lemu podvazku a&#160;ony ucítí jen lehké zachvění vzduchu, ale já, já ucítím každý pohyb každé jejich myšlenky. Proto se tam vracím. Stojím na parketu a&#160;čekám, až začne hrát hudba. Vůně pudru a&#160;lehce prošlého, velmi drahého líčidla. Pach zastaveného času, který tady lelkuje mezi večery usazený na bidýlku jako vtip. Až teď po smrti chápu, že život je tango z&#160;námořnické putyky.</p>
			<p class="MLP_text">A&#160;Tomina mě nechal tady. Na zemi. Mě a&#160;továrnu. Zárodky nových fabrik po celém světě a&#160;švagrovou a&#160;synovce, kteří měli stejný nárok na dědictví jako já. Dodnes si pamatuju tu chvíli, když se 12. července 1932 četla Tominova závěť. Potil jsem se. Bylo dusno a&#160;v&#160;hlavě mi úřadoval zmatek. Roztahoval svoje paprče a&#160;chechtal se mé nervozitě. Otevřeli jsme trezor v&#160;pracovně. Připadalo mi to tak nepatřičné. Svatokrádežné. Hloupé. Otevírat trezor, představovat si, jak Tomina letí vzduchem, jeho mohutné tělo a&#160;srdce, všechno, co představoval, se tříští a&#160;padá k&#160;zemi. Ta ohromná energie, umanutost a&#160;fortel jsou pryč. A&#160;my tady stojíme, zaraženě mlčíme, přešlapujeme a&#160;hledíme na otevřený trezor. Já, švagrová Máňa, notář Hugo Förster, Dominik Čipera, Hugo Vavrečka a&#160;Mánin bratr Saša Menčík. A&#160;Tomina ještě ani nevychladl. Jenže ve fabrice je zmatek. Všichni mají strach. Říkají si: „Co bude?“ Vybírají úspory, křižují se. Trezor se nehlučně a&#160;naprosto spolehlivě otevřel. Nahlédli jsme do něj jako do temné jeskyně. A&#160;našli jsme tam dvě listiny. Kupní smlouvu z&#160;10. květ­na 1931, v&#160;níž stálo, že mi Tomina prodává všechny své akcie za 50 milionů korun. A&#160;závěť z&#160;19. května 1931, která potvrzovala tu kupní smlouvu a&#160;v&#160;níž Tomina svým dědicům odkazuje částku, jež mu dluží Jan Antonín Baťa. Peníze pro Máňu a&#160;synovce Tomíka jsem na jejich účty převedl za týden. Pozůstalost byla ještě soudně projednána a&#160;uzavřena v&#160;červnu 1933. Nikdo, ani Máňa, ani Tomík, proti ní nevznesl žádné námitky. Zatím.</p>
			<p class="MLP_text">Stal jsem se novým Šéfem. Pokračovatelem. Naplňovatelem odkazu. A&#160;to mi nestačilo! Chtěl jsem vytvořit svůj vlastní odkaz. Tož kdo by nechtěl! S&#160;penězi, které jsem měl k&#160;dispozici, s&#160;týmem skvělých ředitelů, se Zlínem v&#160;zádech. První rok jsem si ověřil, že fabrika ve Zlíně funguje jako bezchybné soukolí, jako bezvadně seřízený hrací stroj, který vyhrává melodii prosperity. Mohl jsem se tedy začít rozmachovat naplno. Mohl jsem začít snít. O&#160;vlastním díle. O&#160;vlastním systému, který by ten dosavadní překonal. Mohl jsem se zahledět do dálky. Nasednout do Lockheed L-10A&#160;Electry, obletět svět&#160;– a&#160;vrátit se přesně na Prvního máje 1937, na Svátek práce, který jsme ve Zlíně slavili jako svátost boží. Vyšlo to. Bylo to přesně tak, jak jsem si naplánoval. Jak jsem si to představoval. Bylo to přesně jako z&#160;americké reklamy, jako v&#160;opravdu světové firmě. Byl jsem přesvědčený, že potřebujeme světový obchod, že potřebujeme být světoví, být do světa, jak se u&#160;nás s&#160;tím hanlivým nádechem říká. Být pořádně do světa! A&#160;svoje názory jsem si rozhodně nenechával pro sebe. Když se mě ptali, proč jsem tuhle cestu kolem světa letadlem vlastně dělal, vysvětloval jsem jim to: „<span class="MLP_znak_kurziva_11b">My, v&#160;Evropě, namnoze jsme peciválové. A&#160;Čechoslováci zvláště. Díváme se na svět ze svého vlastního hlediska a&#160;nespěcháme pochopiti své zámořské zákazníky. Ševci, jenž obouval lidi v&#160;jedné ulici, stačilo, aby znal nohy lidí v&#160;této ulici. Švec, který chce obouvat lidi v&#160;celém světě&#160;– alespoň v&#160;každé zemi trochu lidí&#160;–, musí vlastníma rukama prohmatat a&#160;porovnat nohy národů celého světa. Tož proto letím kolem světa.</span>“</p>
			<p class="MLP_text">Jel jsem ale taky na světovou výstavu do Chicaga, chtěl jsem poznat konkurenci, podmínky světové ekonomiky, klíčové materiály, a&#160;nestačily mi jen zprávy našich lidí v&#160;cizině. Tak dobře, až tak jsem jim nevěřil. Není nad vlastní úsudek, nad vlastní oči. Než začala válka, stala se z&#160;naší fabriky se sedmnácti tisíci zaměstnanci mohutná celosvětová firma, která dávala práci více než sto tisícům odvážných baťamanů! Dnes říkáte globalizace a&#160;myslíte si, kdoví nač jste nepřišli, ale globalizace, ta se u&#160;Baťů dělala, už když děda Steva Jobse tahal kačera. My používali nejčastěji slovo expanze, a&#160;to mě začalo jako nějaké afrodiziakum ovládat. Vyslovoval jsem to slovo tak často, že se stalo zaklínadlem, metou, nejvyšším cílem. Chtěl jsem expandovat, podmanit si neobydlená území, dát lidem na průmyslem nepolíbených územích pocítit sílu svých plánů. Chtěl jsem být dobyvatelem, objevitelem, Kryštofem Kolumbem, jenž přináší nevzdělaným bezvěrcům nové náboženství řádu a&#160;prosperity. Evropa, Afrika, Asie, Amerika, všude tam zákazníci čekali na to, až jim baťovský systém otevře oči. A&#160;tehdy začaly řeči. A&#160;expanze a&#160;pokrok se v&#160;nevymáchaných papulách různých nýmandů, všiváků a&#160;nedouků, závistivců a&#160;malověrných měnily na velikášství, stromy, které nemůžou růst do nebe, nabubřelost, touhu zviditelnit se za každou cenu. Bublaly ty řeči kolem mě jako připálená krupičná kaše a&#160;usmolily hodně uší, které jim chtěly naslouchat. A&#160;já je taky slyšel. Tož nésu hluchý ani blbý! Ale co už včil, co už s&#160;tím? Nic. Nechal jsem ty řeči, aby si dělaly, co chtěly. Co naděláte se závistí a&#160;malou, slepou dušičkou? Však hezky to řekl ten Portugalec Fernando Pessoa a&#160;v&#160;Brazílii to často opakovali: „Vždycky to stojí za to, když duše není malá.“ A&#160;já ji v&#160;té době po Tominově smrti měl velkou, velkolepou. Chtěl jsem, aby na mě byl tam někde, ať je, kde je, pyšný. Ale i&#160;doma jsem se občas kromě úšklebků dočkal pochvaly. Třeba v&#160;osmatřicátém mě jmenovali na brněnské technice čestným doktorem za zásluhy o&#160;rozvoj technických věd. A&#160;taky si v&#160;sedmačtyřicátém, když mě Národní soud odsoudil, pěkně pospíšili a&#160;titul mi sebrali. Jenže sice jsem měl diplom z&#160;té jejich slavné brněnské univerzity, ale všude bylo cítit, že válka je na spadnutí. Svět byl jako nafouknutý balon plný nespokojenosti, vzteku a&#160;napětí. Stačilo do něj malinko cvrnknout, a&#160;všechno, co jsme před chvílí považovali za samozřejmé, jisté a&#160;pevné, se rozpadlo. Rozletělo do prázdna a&#160;padalo dolů vzduchem jako Tominovo tělo.</p>
			<p class="MLP_text">Abyste věděli, politiku a&#160;politiky a&#160;politikaření, všechna ta darebenstva politických blbů a&#160;ty jejich strany, jsem upřímně nesnášel. Nezajímali mě. Nestáli mi ani za fajfku tabáku, protože to byli většinou, až na pár výjimek, jako byl Hugo Vavrečka nebo Dominik Čipera, samí panáci a&#160;sralbotky. A&#160;to se mi bohužel potvrdilo hned v&#160;osmatřicátém, kdy se ukázalo, že největší třasořitka je přímo náš pan prezident Beneš.</p>
			<p class="MLP_text">Já ale nejsem jenom tlučhuba, co jen kritizoval. Nabízel jsem řešení, a&#160;nejenom českým pánům politikům, ale rovnou celé Evropě. Ale myslíte, že někoho zajímal nějaký švec, který procestoval celý svět a&#160;stavěl svoje fabriky v&#160;desítkách zemí? Ani náhodou! Čtvrtého dubna 1938 jsem napsal revoluční článek do našich zlínských novin. Jmenoval se Osidlovat. A&#160;mohl všechno změnit! Navrhoval jsem, aby se velké skupiny lidí bez práce a&#160;perspektivy z&#160;přelidněné Evropy začaly stěhovat do neobydlených a&#160;neobdělávaných rozlehlých území v&#160;Latinské Americe. Vždycky mi přišlo, že největší problém Evropy je přelidněnost. Lidi nemají dost místa, tlačí se na sebe, vidí si do talíře a&#160;nemůžou volně dýchat. Chybí jim rozhled a&#160;rozlet. Nebyla to ostatně žádná nová myšlenka, Latinská Amerika, hlavně Argentina a&#160;Brazílie, lákala Evropany už víc jak sto let. Jenže chyběl jim v&#160;tom systém! A&#160;já jsem ten systém dokázal navrhnout. Tak tyhle nápady mě pak stály obviňování před Národním soudem a&#160;v&#160;Brazílii mě za ně navrhli na Nobelovu cenu míru. Tak si vyberte.</p>
			<p class="MLP_text">Byla krize, hrozila válka, ale copak se mohl pořádný baťaman vzdávat? Museli jsme hlavně dát hlavy dohromady a&#160;začít bránit to naše podnikání. Vymysleli jsme nové výrobky ze zbytků, z&#160;hadrů, starého papíru, z&#160;ojetých pneumatik. Dneska tomu důležitě říkáte recyklace a&#160;zelené projekty, ale my tomu prostě říkali úspora materiálu. Nebo nutnost. Ale hlavně jsme začali přemýšlet, co se stane, jestli válka skutečně začne. Pracovali jsme jako šílení na plánu B. Můj nejužší tým, kterému veleli Vavrečka s&#160;Čiperou, začal posílat ven malé jednotky lidí, kteří měli k&#160;dispozici základní stroje a&#160;materiál a&#160;kteří uměli jazyky a&#160;byli schopní pracovat činorodě a&#160;mít vlastní nápady. Ty jsme pak posílali jako české Honzy do světa, aby vybudovali základny pro budoucí baťovské fabriky. Horečně jsme všechno pakovali a&#160;vyváželi do skladů v&#160;Evropě, ale hlavně mimo ni. Nebyl čas. Už vůbec na nic nebyl čas. Tominova hesla o&#160;tom, kolik má den vteřin, byla pravdivá a&#160;útočila na nás každou tu jeho všivou vteřinu. A&#160;v&#160;té době jsem se o&#160;politiku chcačky nechcačky, jak říkala stařenka Hrušťáková, zajímat musel. Aji ona mně to říkala, ať sa do teho pořádně obuju, že ta naša republika potřebuje chlapisko, jako su já. Nemohl jsem jen tak sedět a&#160;šít si boty, když všecko kolem šlo cu grunt. Tož jsem je začal navštěvovat, ty uhlazené čertovské pány v&#160;saku, a&#160;začal jsem do nich hučet, co je potřeba udělat, a&#160;dokonce jsem se dvakrát sešel s&#160;tím vymydleným Britem, lordem Runcimanem. Walter Runciman. Hlavička jak makovička, ustupující kouty, draze střižený oblek, kdybyste chtěli nakreslit uhýbavého, lstivého šampiona v&#160;politikaření, nakreslili byste tohohle pojídače smažených ryb a&#160;hranolků. Nic si nedal vymluvit, poslouchal, co poslouchat chtěl a&#160;co se mu hodilo. A&#160;ta jeho zpráva pro Chamberlaina o&#160;situaci v&#160;Sudetech, hotová snůška hovadin! Byl to tak zdvořilý, tak nechutně anglicky zdvořilý chlap! Řekl jsem mu jasně, že na československých pevnostech se bude rozhodovat o&#160;osudu britského impéria. Jen se na mě tak podíval a&#160;opáčil: „Opravdu?“ a&#160;pak už nedodal, že jsem švec a&#160;měl bych se držet svého kopyta, ale v&#160;jeho pichlavých očkách se to dalo přečíst úplně zřetelně. A&#160;zřejmě si myslel, že jsem stejně jako jiní čeští podnikatelé v&#160;Sudetech protěžován na úkor německých firem, a&#160;pak to taky napsal do té své slátaniny. Jenže i&#160;díky ní se pak konala mnichovská zrada. Však si kousek přečtěte, co panáček Runciman svým značkovým perem naškrabkal a&#160;pak to nadiktoval svému sekretáři:</p>
			<p class="MLP_text_-I-"><span class="CharOverride-1">„</span>Z&#160;mnoha důvodů, včetně těch shora uvedených, převládal do doby před třemi či čtyřmi lety mezi sudetskými Němci pocit beznaděje. Novou naději jim však poskytl nástup nacistického Německa. Za daných okolností považuji jejich žádost o&#160;pomoc u&#160;svých soukmenovců a&#160;jejich konečné přání připojit se k&#160;Říši za přirozený vývoj.<span class="CharOverride-1">“</span></p>
			<p class="MLP_text_-0-12-">Za humny nám vyřvával Hitler a&#160;prskal špínu jak vzteklá fretka, a&#160;já se cítil úplně bezmocný, uondaný všemi těmi uhlazenými řečmi v&#160;pokojích a&#160;kabinetech panáků, co nade mnou stejně jenom ohrnovali nos, přestože moje peníze a&#160;styky se jim hodily. A&#160;strašně mi vadilo, jak se pořád nadává Židům, kterých jsem si já vážil, a&#160;jak se jich nikdo z&#160;těch hlavounů, z&#160;těch špína chlapů otevřeně a&#160;jasně nezastane. Hlavně Jindry Waldese, ale i&#160;jiných. A&#160;tak jsem napsal v&#160;srpnu, v&#160;tom parnu, které mě rozpalovalo doběla stejně jako vztek na všechny ty špatné časy, článek, který se jmenoval Baťa český Žid. A&#160;v&#160;tom článku jsem se aspoň takhle Židů zastal. Ale to bylo málo! Tak jsem do jednotek přednostně vybíral židovské pracovníky a&#160;několik stovek jejich rodin se mi podařilo dostat pryč. Nedělal jsem si iluze, že kdyby se ten uřvaný trpaslík dostal do republiky, že by je nechal na pokoji. Po válce mi to ale nikdo nevěřil. Po válce si na to nikdo ani nevzpomněl. Kolik to mohlo být židovských dětí a&#160;jejich rodičů? Nikdy jsem ty děti nepočítal. Ani peníze, které mě to stálo. Ale ne, byl bych nespravedlivý, našli se i&#160;lidi, kteří si vzpomněli a&#160;po válce psali i&#160;jiná prohlášení než ta, v&#160;nichž se mě zříkali. Bylo jich jen pár, ale byli. Třeba Mařenka Morgensternová, která se díky našemu plánu B dostala do Ameriky, jedno takové napsala:</p>
			<p class="MLP_dopis_bez1radku_-I-">Já, MARIE MORGENSTERNOVÁ, bytem Rogers Street 323, Aberdeen, Maryland, vzata nejprve náležitě pod přísahu, vypovídám a&#160;prohlašuji následující: Znala jsem zesnulého Dr. Jana A. Baťu po mnoho let a&#160;věděla jsem, že byl loajálním Čechem a&#160;odpůrcem nacistů. Osobně vím, že pomohl mnoha židovským lidem k&#160;úniku z&#160;Československa. Od svého zesnulého manžela vím, že někdy na konci roku 1938, během jedné z&#160;pravidelných sobotních porad, které můj manžel osobně navštěvoval, vyjádřil Dr. Baťa svůj osobní zájem o&#160;osud židovských zaměstnanců v&#160;jeho společnosti a&#160;řekl, že by chtěl něco učinit, aby jim pomohl. Brzy potom začal většinu z&#160;nich s&#160;jejich rodinami vysílat do zahraničí, přičemž zaplatil jejich dopravu a&#160;poskytl jim zaměstnání v&#160;různých částech světa. Osobně vím, že sedmdesát až osmdesát židovských rodin bylo takto posláno z&#160;Československa před 15. březnem 1939. Můj zesnulý manžel a&#160;já jsme byli také vystaveni pronásledování nacistů kvůli našemu židovskému původu. Nacisti zkonfiskovali naše pasy a&#160;také všechen náš majetek: hotovost, depozita, klenoty atd. Třebaže bylo velmi obtížné odejít z&#160;Československa po jeho obsazení nacisty, dokázali jsme to jen za pomoci Dr. Bati. Osobně nevím o&#160;žádném případu, kdy by Dr. Baťa udělal cokoli proti zájmům českého národa, a&#160;pokud vím, počínal si vždy jako loajální Čech. Mnoho z&#160;nás, kteří jsme Židy a&#160;vděčíme mu za své životy díky jím poskytnuté pomoci, bude navždy dlužníky Dr. Bati. Všichni víme, jaký osud by nás jinak čekal.</p>
			<p class="MLP_dopis_podpis_-I-">MARIE MORGENSTERNOVÁ</p>
			<p class="MLP_text">Jaký osud by je čekal, bylo jasné, ale stejně tak jsem si nedělal iluze o&#160;tom, že po Židech by neměli přijít na řadu Slovani, aby Germánům uvolnili životní prostor. Proto jsem, když nikdo nereagoval na článek Osidlovat, začal skupovat pozemky v&#160;Latinské Americe sám. Představoval jsem si, že by se Slovani, nebo alespoň Češi a&#160;Moraváci, mohli zachránit v&#160;Argentině nebo v&#160;Brazílii. Nejlepší by byla Patagonie, protože tamní rozlohy půdy jsou nekonečné a&#160;podnebí je podobné tomu našemu. A&#160;ty hory, ty nádherné, dechberoucí ledovce, chladná, průzračná jezera plná tučných pstruhů, co jsou tak výteční, že když si na ně dnes vzpomenu, musím zabrousit zase zpátky. Musím se ponořit do té šíleně ledové vody, abych se vzpamatoval, abych nabral sílu. A&#160;pak si sednu někde k&#160;ohni a&#160;budu nasávat vůni pečených patagonských pstruhů a&#160;uzeného lososího masa. A&#160;taky se vydám do pampy, do těch nekonečných rovin pod horami, kde se v&#160;prachu a&#160;ostré trávě prohánějí koně a&#160;krávy. Přičichnu si ke koženému sedlu, omámím se odérem zpocených zadků a&#160;koňského pižma, naberu plnými hrstmi drsnou černou hřívu. Podívám se na poctivé honácké boty s&#160;podpatkem a&#160;na jejich zdobení. Zapamatuju si všechny sny, co se zdají chlapům, když zadusí poslední jiskřičky popela, než jdou spát, hrubou tkanou přikrývku pod hlavou. A&#160;druhý den ráno vstanou, vyzunknou hořké maté ze zinkového hrnku a&#160;celý den budou brouzdat pampou a&#160;pouští suchého pcháčí a&#160;prašné hnědé hlíny, chytat zdivočelé, zatoulané koně a&#160;dobytek. Uvážou je pak lasem ke stromu na tři dny, dokud nezkrotnou. Dokud jim neukážou, že i&#160;téhle divočině člověk dokáže poručit. Topoly, plátky divokých růží poletujících větrem kolem řeky Limay, samota ne­zpevněných cest. Tenhle prastarý, divoký, odlehlý svět. Svět indiánských obrazů na skalách, mohutných sekvojí, pum, lagun a&#160;vodních ptáků. Vlny na jezeře šumí o&#160;štěrkové oblázky a&#160;v&#160;jejich hladinách se odrážejí ledy hor. Pampa Linda, vulkány, křídla kondorů se koupou ve vzdušných proudech a&#160;pokroucené meandry řeky Tar jsou modřejší než oči mé dcery Ludmily. V&#160;Patagonii jsem si připadal svobodný. Volný a&#160;plný elánu. Ten ohromný prostor, horizont, za kterým jste mohli na koni cválat celé dny, a&#160;nikoho jste cestou nepotkali. Jasné, nikdy nekončící nebe a&#160;v&#160;noci nad hlavou Jižní kříž vypálený v&#160;temné černi. Úhledné farmy Velšanů, kteří tady začuli štěstí už v&#160;devatenáctém století. Pozemky byly na prodej za hubičku, mohl jsem rozjet osidlování, jen kdyby se pak do toho nevložila podezřívavá argentinská vláda. Ale ať, kdyby mé plány vyšly, mohla se mít spousta lidí dobře. Tak jako se tam má teď dobře početná německá komunita a&#160;potomci nácků, kteří na rozdíl od hloupoučkých českých ignorantů moc dobře věděli, kde je čeká ráj na zemi, a&#160;všichni se tam po válce houfně zdekovali. Teď tam mají ekologické horské hotýlky, exkluzivní restaurace, baští pstruhy, lososovou paštiku s&#160;brusinkami a&#160;chodí po horách. A&#160;ve všech těch útulných cukrárničkách a&#160;hotýlcích je na čestném místě fotografie strýčka Waltera, bratránka Hanse nebo dědečka Heinricha zakladatele ve vypucované esesácké uniformě v&#160;životní velikosti. Ano, Patagonie mohla patřit Čechům, Slovákům a&#160;Moravákům, a&#160;ne vykutáleným frickům, co za všechno mohli, a&#160;nakonec se jim nic nestalo. Bože, jak já jsem chtěl všem našim lidem pomoct! A&#160;bylo mi jedno, co to bude stát! Věděl jsem, že nakonec z&#160;toho budeme profitovat všichni, protože Patagonie v&#160;sobě skrývá netušené bohatství&#160;– surovinovou základnu, jaké není rovno. A&#160;Čechoslováci si to pak za komunistů přebrali v&#160;těch svých mrňavých mozečkách tak, že si mě pamatovali jako toho Baťu, co chtěl Čechy vystěhovat do Patagonie. Ta jejich skvělá propaganda předčila mé reklamní oddělení o&#160;tisíc světelných let. Prostě Baťa, ten nás chtěl vystěhovat do Patagonie, jak si to vůbec mohl dovolit, nácek jeden! Nebo Židák? Prašť jako uhoď, hlavně nás chtěl dostat z&#160;té naší zemičky milované, co na tom, že nám chtěl zachránit krk. Pro Čechy, co jsou tak rádi usalašení v&#160;tom svém ďolíčku a&#160;smrádečku, kde se mluví jen a&#160;jen česky, je asi představa stěhování stejně hrozná jako představa, že se budou smažit v&#160;pekle. A&#160;museli by se ještě ke všemu naučit španělsky, no to by tak hrálo, to by je ubylo naučit se nějakou světovou řeč! Jako by někdo z&#160;těch peciválů, co mi tenhle můj patagonský plán vyčítal, v&#160;Patagonii někdy byl! Kdyby ano, tak by se modlil, abych mu to vystěhování umožnil! Bože, Patagonie je přece bez debat jeden z&#160;nejkrásnějších koutů světa. Ruce byste mi líbali, kdybych vás tam všechny přestěhoval! Ále škoda mluvit! Řeči, řeči, na ty jsem nikdy nedbal. Jenže ty mi nakonec zlomily vaz.</p>
			<p class="MLP_text">A&#160;pak přišla mnichovská katastrofa. Páni spojenci nás odhodili jak smrdutou kost, která se jim zpříčila v&#160;krku. A&#160;pan Dr. Slabingr Beneš, ten abdikoval a&#160;frnknul do Londýna. Mně začaly chodit do Zlína dopisy, abych se stal sám prezidentem, dokonce mě navštívil poslanec Ostrý, abych prý se postavil do čela nové politické strany. Jenže já už věděl, že cokoli v&#160;politice a&#160;ve jménu politiky uděláte, to se stejně obrátí proti vám. To jsem ještě nevěděl, že to tak nechodí jenom v&#160;politice. A&#160;jestli jsem uvažoval alespoň na malou chvilku, že bych byl prezidentem? No to bych musel být nejdřív úplný blázen! Tož teď by se jim, těm uhlazeným baronům Prášilům, moje velikášství hodilo! Ale ne, prezidentem jsem být nechtěl. Tomina, to by byl nejlepší český prezident, jenže já nedokázal s&#160;žádným politickým nabobem vyjít po dobrém. Dcery byly tenkrát na studiích v&#160;Londýně a&#160;já tam přečetl prohlášení v&#160;anglickém rozhlase, protože sebevědomí malého národa bylo i&#160;mým sebevědomím. A&#160;to prohlášení mi později věru taky moc nepomohlo. Jistěže jsem se ohradil a&#160;Angličanům řekl, co si o&#160;mnichovské dohodě myslím. Tož za rámeček si to nedali. Za to mě pak dali na černou listinu.</p>
			<p class="MLP_text">A&#160;když nastala zima osmatřicátého, přituhlo tak, že mě gestapo zatklo v&#160;Mariánských Lázních. Nakonec mě po intervencích vlády a&#160;hlavně Huga Vavrečky pustili. Bylo to první a&#160;jasné varování. Smrtihlavové od gestapa byli taky velmi, velmi zdvořilí. A&#160;bylo jasné, že i&#160;kulku do týla by mi vpálili s&#160;tou největší noblesou. Nejhorší ale bylo, že si na mě políčil sám Hermann Göring. Chtěl se se mnou mermomocí potkat. Než mě gestapo pustilo, musel jsem slíbit, že se s&#160;ním sejdu. Byla to podmínka. Že jsem to neměl dělat? Po všech těch hrůzách, co se děly v&#160;Německu a&#160;všude kolem? Jen nade mnou neohrnujte nos, kdybyste v&#160;té době žili, sešli byste se i&#160;s&#160;ďáblem, a&#160;ještě byste mu políbili šos. A&#160;Göring ďábel byl. Oddaloval jsem to, jak jsem jen mohl, vymlouval jsem se na všelijaké služební cesty a&#160;povinnosti, ale na jaře devětatřicátého jsem se s&#160;ním nakonec sešel. V&#160;Mariánských Lázních totiž zatkli dva naše prokuristy, kteří spravovali obchody v&#160;Sudetech. Byli to Němci, ale slušní chlapi a&#160;pracovali pro nás. A&#160;najednou seděli v&#160;gestapácké cele. Nikdo nevěděl proč. Nikdo nám nic nechtěl říct a&#160;nikdo neodpovídal na naše urgence. Nemohl jsem to nechat jen tak! Letěl jsem do Berlína. Lockheedem ze Zlína. Chtěl jsem udělat dojem. Dojem někoho, kdo se jich nebojí a&#160;má velké létadlo. Myslel jsem, že se se mnou Hermann Göring setká v&#160;Berlíně. Jenže když jsme přistáli, čekalo na nás na Tempelhofu nablýskané černé auto s&#160;několika gestapáky a&#160;ti mě nejdřív odvezli do honosného Göringova sídla Caringhallu. Neřekli, kam jedeme, a&#160;já si celou cestu důrazně nakazoval: „Hlavně nebýt připosratý.“ Projížděli jsme lesíky a&#160;z&#160;křoví vystrkovaly hlavy polekané srnky, borovice se zlehka vlnily ve větru a&#160;bylo to jak z&#160;kýčovitého germánského obrázku. A&#160;ta Göringova barabizna vypadala jak nějaké venkovské stavení zkřížené se zámkem a&#160;to všechno téměř obalené vlajkami s&#160;hákenkrajzem. Monstrózní pompa, složitá a&#160;dekorativní jako jeho paroží a&#160;umělecká díla na stěnách. A&#160;všude oficíři. Hemžilo se jich tam jak černých a&#160;hnědých mravenců. Brněla mě z&#160;toho hlava a&#160;snažil jsem se uklidnit. Jenže uklidňování nebyla zrovna moje parketa. Taky mi už v&#160;tom autě začalo být špatně od žaludku, ale umínil jsem si, že to nechám odeznít, že si toho nebudu všímat a&#160;hotovo. Moc se to nezlepšilo. Nejdřív mě nechali čekat v&#160;místnosti vystlané koberci z&#160;umělého vlákna, v&#160;rohu stála vyřezávaná kolébka Göringovy dcery Eddy. Pak mě uvedli k&#160;němu do pracovny. Ale ještě předtím mě zase nechali čekat v&#160;malém předpokoji. Žaludek jsem měl pořád podrážděný, stažený a&#160;srdce mi bušilo dost nepravidelně. Potil jsem se. A&#160;pak to najednou přešlo. Vzpomněl jsem si na ty dva prokuristy a&#160;na to, jak je teď asi tak jim. Určitě hůř než mně. Možná je právě mlátí nebo jim namáčejí hlavu do vany a&#160;snaží se je utopit, nebo je věší za ruce a&#160;za nohy. Musím se soustředit. Musím se vzpamatovat a&#160;hlavně nesmím říct nic, co by jim ještě přitížilo. Pak se zprudka otevřely dveře a&#160;v&#160;nich stál Göring.</p>
			<p class="MLP_text_-0-12-">Měl dokonalé chování, vypasenou tvář, vysunutou bradu ješity a&#160;tvrdý, mstivý pohled. Připomínal mi tlustého, dobře vycvičeného bojového psa. Trochu jsem se uklidňoval tím, že je to přece letec. Létadla! Budu mluvit o&#160;létadlech, umiňoval jsem si. Jenže on sice velel Luftwaffe, ale taky založil gestapo. A&#160;nechtěl se se mnou bavit o&#160;létadlech, ale o&#160;tom, jak by se mohl doplňovat český a&#160;německý průmysl. Měl na starosti i&#160;německé hospodářské otázky a&#160;já se ho snažil přesvědčit, aby nezavřeli všech našich pět set prodejen, které jsme měli v&#160;Sudetech. Jen se mi vysmál a&#160;řekl, že chtěl poznat nejbohatšího českého Žida, když jsem taky novinář, co rád píše provokativní články. To mě rozčílilo, Göring, Negöring, a&#160;tak když se zeptal, co si myslím o&#160;konkrétní ekonomické spolupráci mezi Německem a&#160;Československem, řekl jsem mu, že by to bylo stejné jako manželství mezi dvěma muži&#160;– nikdy by nezplodilo dítě. Vždyť je to jasné! Jak bychom se asi tak mohli doplňovat, když si hlavně konkurujeme! Nakupujeme a&#160;prodáváme na stejných trzích. A&#160;v&#160;duchu jsem si už nadával, co to ťápu, a&#160;představoval si, jak mě odvádějí do cely. Nakonec jsem se ale přeci jen dokázal zeptat, proč drží naše dva prokuristy, kteří nic neudělali, a&#160;jestli by je mohl pustit. Nechodil jsem kolem horké kaše, protože to stejně neumím. Prostě jsem se přímo zeptal. Přimhouřil oči a&#160;nabídl mi cigaretu. Odmítl jsem, protože nekouřím. A&#160;hned jsem toho litoval, protože to bylo další odmítavé gesto. Takhle tedy ty dva chudáky rozhodně nezachráním. Já blbec! Kéž by tady byl se mnou Vavrečka, který by dokázal diplomaticky brebentit a&#160;roztomile kroužit kolem tématu, a&#160;až by navodil přátelskou atmosféru a&#160;samozřejmě si s&#160;tím tlustým buldokem zapálil, tak by se pak opatrně zeptal na možnosti propuštění našich spolupracovníků. To už by ale s&#160;maršálem Göringem probral drdol jeho ženy, zdraví dcerky a&#160;jeho nejnovější přírůstky do sbírky uměleckých obrazů. Pak by s&#160;ním diskutoval o&#160;lidovém malířství na východní Moravě a&#160;nabídl by mu výhodnou koupi nějakého skvostu ze své sbírky. Dal by si s&#160;ním malou baňku šnapsu, pochválil by mu tu jeho úděsnou ratejnu a&#160;zeptal by se, kdo mu tu nádheru projektoval. A&#160;když by mu to Göring prozradil, vyžebral by na něm vizitku dotyčného stavitele strašidelných zámků. Jenže mě nenapadlo už vůbec nic, co bych mohl říct. Došla mi řeč. Prohlížel si mě, jako by se rozmýšlel, jestli mi má nebo nemá skočit po krku. Pak odklepl popel z&#160;cigarety do zlatého popelníku a&#160;řekl mi, že uvidí, co se s&#160;těmi německými prokuristy, co pracují pro českého Žida Baťu, dá udělat. Zachechtal se. Všechny faldy v&#160;nabubřelé, divadelně zdobné uniformě se na něm rozklepaly. Já se nezmohl na nic. Měl jsem sucho v&#160;krku. Jenom jsem ho pozoroval jakoby zdálky, břicho mě bolelo a&#160;měl jsem pocit, že mu každou chvíli strachy pozvracím ten jeho moderní tepich. Pak se otočil, jako by mě už měl dost, a&#160;audience byla u&#160;konce. Jeho sekretář mě pak odvedl zpátky do auta, a&#160;to mě odvezlo do Berlína. Celou cestu jsem v&#160;duchu psal báseň. Dokončil jsem ji pak až mnohem, mnohem později, ale tehdy, když ve mně kynul vztek jak Majino těsto na chleba, jsem ji začal. Pořád mi totiž někdo říkal, co jsem. Každý to věděl líp jak já. Tak jsem ji taky tak pojmenoval.</p>
			<p class="MLP_verse_-I-_-0-12-"><span class="MLP_znak_tucna_kurziva_11b CharOverride-2">CO JSEM?</span></p>
			<p class="MLP_verse_-I-_-0-12-">Nejsem Žid a&#160;nejsem nazi,<br/>nejsem uprchlíkem.<br/>Nemám žádné vlohy lhací,<br/>jsem jen obuvníkem.</p>
			<p class="MLP_verse_-I-_-0-12-">Nejsem agent třetí říše,<br/>nejsem jejich sluhou.<br/>Venku lépe se mi dýše.<br/>Já mám práci druhou.</p>
			<p class="MLP_verse_-I-_-0-12-">Jsem jen Čech a&#160;švec jsem taky<br/>několik set roků.<br/>Rod můj ne jen ledajaký<br/>mnoho přežil soků.</p>
			<p class="MLP_verse_-I-_-0-12-">Co je pro nás rok, tři, sedm?<br/>Nebo třeba dvě stě?<br/>Tisíc let jsem čelil jedům<br/>jsa Germánům v&#160;cestě.</p>
			<p class="MLP_verse_-I-_-0-12-">Nejsem špatným Čechem ani,<br/>nejsem zbohatlíkem,<br/>a&#160;chci světa do skonání<br/>zůstat obuvníkem.</p>
			<p class="MLP_verse_-I-_-0-12-">Nejsem Žid a&#160;ani nazi,<br/>ni refugee nejsem.<br/>Jsem jen Čech.&#160;– Ti nejsou zrádci.<br/>– A&#160;zůstanu ŠEVCEM.</p>
			<p class="MLP_text">Zůstat ševcem. Nebýt uprchlíkem, zůstat obuvníkem. Vydržať! To jsem si umiňoval, zatímco ve Zlíně se střídaly různé návštěvy. Přijeli i&#160;ti dva nešťastní prokuristi, které gestapo po mojí návštěvě Caringhallu propustilo, a&#160;v&#160;nemocnici ve Zlíně je pak dávali dohromady. Přijel Džavaharlá Nehrú, polský prezident Moszcicki, chilský velvyslanec a&#160;já sám jsem jezdil do Prahy, abych věděl, co se přesně děje. Jednal jsem, s&#160;kým jsem mohl, s&#160;Rudolfem Beranem, generály Syrovým a&#160;Eliášem, pak jsem se dokonce v&#160;polovině února odvážil do Berlína, abych se tam na jejich ministerstvu hospodářství doprošoval řešení situace našich prodejen v&#160;odstoupených Sudetech. Když v&#160;noci ze 14. na 15. března německá armáda obsadila zbytek Československa, byl jsem zrovna v&#160;polském Chelmku. Spadla klec. Mařenka, dcera Edita a&#160;Jeník byli ve Zlíně. Pokoušeli se za mnou odjet do Polska, ale zastavili je esesáci. Chtěli, abych se vrátil do Zlína. Vzal jsem to nejdřív oklikou přes Rumunsko, Jugoslávii, Francii, Belgii, Holandsko a&#160;nakonec Anglii, kde jsem vyzvedl dcery, a&#160;pak jsem se do Zlína vrátil. Co se dalo dělat? Během jara se ale rozhodlo, že s&#160;konečnou platností zvednu kotvy. Obstaral jsem všem švýcarská víza a&#160;pak jsem odjel na oko na obchodní cestu do Francie. Mařenka poslala Editu vlakem do Maďarska a&#160;sama s&#160;Jeníkem jela za mnou do Francie. Bylo to složité, ale chtěli jsme se rozdělit, aby se útěk povedl alespoň někomu z&#160;nás. Pak jsme z&#160;Francie odjeli do Ameriky, oficiálně na světovou výstavu do New Yorku.</p>
			<p class="MLP_text">Socha Svobody nám vlídně kynula a&#160;já jsem měl pocit, že se můžu pořádně nadechnout a&#160;uvolnit. Jenže taky jsem se poprvé začal cítit jako exulant. Vyhnanec. Útěkář. Myslel jsem na Jindru Waldese, který zůstal doma. Myslel jsem na jeho pozdější utrpení a&#160;mučednictví. On exulant a&#160;krysa, co opouští loď, svou zemi a&#160;fabriku, být nechtěl. Nechtěl se vysmekávat z&#160;oprátek a&#160;pastí. Ale stejně jako já tisíckrát, donekonečna přemítal, co je lepší. A&#160;já pak toho přemítání nechal. Uvědomil jsem si, že to k&#160;ničemu nevede, že to není nikomu k&#160;ničemu dobré a&#160;že mě to jen odvádí od práce. A&#160;té bylo až nad hlavu! Začali jsme budovat fabriku v&#160;Belcampu a&#160;rozvíjet brazilské plány, aby odtamtud mohly putovat kvalitní kůže na naše tentokrát americké boty. Ale nacisti doma chtěli zlínskou fabriku. Nařídili, že v&#160;protektorátu musí zůstat vlastníci většiny akcií, jinak bude továrna vyvlastněna a&#160;šlus. Tak jsme s&#160;řediteli dali hlavy dohromady a&#160;akcie rozdělili. A&#160;přemluvili jsme i&#160;tu náfuku Máňu Baťovou&#160;– vdovu po Tominovi, aby zůstala ve Zlíně a&#160;taky vlastnila část akcií. Přemohl jsem se a&#160;pěkně ji poprosil a&#160;samozřejmě slíbil tučné odškodné&#160;– pět milionů korun. Celý balík akcií se pak rozdělil mezi ni a&#160;členy správní rady&#160;– Hynka Baťu, Dominika Čiperu, Huga Vavrečku, Josefa Hlavničku a&#160;Františka Malotu. Mně zůstalo čtyřicet procent, takže jsem už nebyl majoritní vlastník, a&#160;podmínka fricků byla splněna. Všichni se zavázali, že mi po válce akcie vrátí. Ani na okamžik jsme nepochybovali, že válka dopadne nakonec porážkou Německa. Nedovolili jsme si o&#160;tom pochybovat.</p>
			<p class="MLP_text">V&#160;Kanadě jsem pak pověřil mladého Tomíka Baťu, mého synovce, aby tam vybudoval továrnu. Já sám jsem se chtěl soustředit na americký Belcamp. Pokud jsem chtěl obouvat celý svět, musel jsem nejdřív obout Ameriku. Bez amerického skalpu by byla naše expanze opravdu jenom přehnaným velikášstvím. Pustili jsme se do toho, vyhrnuli jsme si všichni rukávy a&#160;pracovali jak stateční Ferdové Mravencové, abychom to těm americkým kapitánům průmyslu, všem těm líným boys ukázali! Jenže oni to ukázali nám. Ukázali, jak se hraje nečestně, s&#160;cinknutými, jak jinak než politickými kartami. A&#160;vytáhli na nás kdeco. Americkým úřadům se nelíbilo, že jsme chtěli v&#160;naší fabrice stejně jako ve Zlíně vychovávat dělníky v&#160;našich vlastních školách. Odbory se čertily a&#160;vytahovaly na nás vymyšlené sliby, že budeme dávat práci hlavně americkým dělníkům. Jenže já chtěl dostat z&#160;republiky co nejvíc našich kvalitních lidí a&#160;zachránit je před válkou. Boys ale tvrdili, že mladé lidi vykořisťujeme a&#160;že berou práci americkým občanům. Byla to noční můra. Létal jsem jak špinavé prádlo mezi New Yorkem a&#160;Washingtonem, papíroval, vysvětloval, přemlouval, protestoval. Jenže protestovali taky američtí ševcovští fabrikanti, kteří moc dobře viděli, jak jsou naše boty kvalitou srovnatelné s&#160;těmi jejich, jenže mnohem levnější. A&#160;to se jim nelíbilo. Tož komu by se to líbilo, že. A&#160;tak si vzali na pomoc pisálky z&#160;novin a&#160;vymysleli si, že jsme z&#160;Československa, kde jsou teď nacisti, a&#160;tudíž i&#160;my jsme „německá pátá kolona v&#160;Americe“ a&#160;chceme zničit jejich skvělý ševcovský průmysl, který už byl teď vedle našeho systému sto let za opicema. Tož nakonec trochu pomohlo, že jsem ředitelem udělal krajana Johna Hozu, který měl americké občanství, tak nemohli kafrat, že je to česká továrna. Na chvilku byl klid.</p>
			<p class="MLP_text">A&#160;já se vypravil do Brazílie. Už když jsem tam byl poprvé v&#160;dvacátém pátém, byla země rozbitá revolucemi, politici se střídali jak svatí na orloji, utíkali do exilu, nebo se z&#160;něj zase nahonem vraceli. Chaos. Zmatek nad zmatek. Přesto jsem už tehdy viděl, jak je ta země neuvěřitelná! Jako sen. Bylo v&#160;ní všechno, na co si jen člověk vzpomněl. Moře. Hory. Nerosty. Kaučuk. Pralesy. Kvalitní hlína. Potrava všude, kam člověk jenom strčil do země kus klacku a&#160;chvilku počkal, až bude strom dvakrát nebo víckrát do roka plodit. A&#160;pak ve čtyřicátém jsem užasl, co se s&#160;tou zemí stalo. V&#160;Riu a&#160;v&#160;Sao Paulu se místo sotva omítnutých chaloupek pyšně draly k&#160;nebi mrakodrapy, všude se stavělo, budovalo, plánovalo. S&#160;prezidentem Getúliem Vargasem totiž přišel úplně jiný režim. No dobře, režim možná příliš tvrdé ruky, ale já jsem na vlastní oči viděl, co to s&#160;tou dřív bláznivě nevýkonnou a&#160;zmatenou zemí udělalo! Díky Getúliovi Vargasovi totiž vyletěla nahoru důvěra kapitálu a&#160;i ti uprchlí bohatí Brazilci se vraceli z&#160;Evropy a&#160;Severní Ameriky, aby doma stavěli a&#160;kopírovali to, co viděli v&#160;cizině. Viděl jsem na vlastní oči, jak se tady kapitál cítí bezpečný. A&#160;on je ten kapitál nějaká citlivka! Zůstává, jenom když má pocit jistoty. A&#160;třese se, jakmile začuje ve svém přecitlivělém nosánku jakýkoli závan nesvobody. To se vám pak dá na útěk hlava nehlava, prchá zbaběle a&#160;zmateně pryč! A&#160;Vargasova vláda tuhle důvěru získala, co na tom, že teď se o&#160;ni otírají, že to byla diktatura. Získala si i&#160;mou obchodnickou důvěru. A&#160;já jsem se rozhodl, že si na Brazílii vsadím. A&#160;tehdy mě ani nenapadlo, že mi nakonec nic jiného nezbude.</p>
			<p class="MLP_text">Nejdřív jsem chtěl nakoupit pozemky nedaleko Sao Paula na stavbu nové továrny, ale hlavně jsem si osobně projezdil, prochodil a&#160;obhlédnul pozemky bratří Slomanů. Byli to Němci, ale v&#160;té době mi vůbec nedošlo, že by to mohl být problém. Vždyť to byli brazilští Němci, exulanti! Ale když chceš psa bít, hůl se vždycky najde, a&#160;bratři Slomanové, to byla panečku skvělá hůl na Baťu. Hodila se báječně jak Spojencům, kteří mě pak i&#160;kvůli tomuhle drželi na černé listině, a&#160;hodila se i&#160;komunistům. Tehdy jsem prostě obchodoval s&#160;bratry Slomany, kteří se chtěli vrátit do Německa a&#160;potřebovali peníze. Koupil jsem od nich jejich přepravní firmu Viação São Paulo a&#160;obchodní společnost Alto Paraná. Jenže jsem, já blbec blbá, předal plnou moc Jiřímu Udržalovi. Jak jsem ale mohl vědět, že je to kryptokomunista, že mě podrazí a&#160;všechno pak po převratu doma použije proti mně. Hřál jsem si hada na prsou a&#160;ještě jsem si liboval, jak je ten had schopný! Spěchal jsem ale zpátky do Ameriky kvůli zprávám, že mě tamní boys chtějí dát na černou listinu, abych se jim nepletl do jejich americké ševcoviny. Jenže to už mi taky Angličani spočítali ten můj projev po Mnichovu a&#160;prohlásili, že když moje fabrika leží na okupovaném území ve Zlíně, že patřím na černou listinu. Moje boty byly pro Anglosasy a&#160;ten jejich Albion asi nějaké vrcholné vojenské nebezpečí. Byl jsem vzteky bez sebe. Nezbývalo mi než poprosit veleváženého pana doktora třasořitku Beneše, jeho uprchlou excelenci, co nás všechny nechala v&#160;loji, o&#160;pomoc. Nic jiného mi nezbývalo. Seděl v&#160;Londýně a&#160;měl k&#160;mocipánům blíž než já. Já prostě musel zachránit továrnu a&#160;práci pro lidi, kteří se díky mně dostali ven a&#160;mysleli si, že jsou se mnou před válkou v&#160;bezpečí. Měl jsem zodpovědnost. A&#160;ještě ke všemu nás ve čtyřicátém roce dali i&#160;na americkou černou listinu. Boys se inspirovali v&#160;Anglii. Pravili, že je to proto, že jsme už na té britské, a&#160;baťovákům neprodloužili víza. Mně je ale prodloužit chtěli! To bych se na to podíval, samozřejmě že jsem odmítl, pokud je neprodlouží všem. Takže jsem se na začátku ledna jednačtyřicátého sbalil a&#160;sedl na loď. A&#160;jako bezvízoví, bezprizorní poutníci tímhle všivým světem jsme dali zemi svobody pro některé vale. Cesta to byla ale dlouhá, chtěl jsem totiž osobně zkontrolovat všechny naše závody a&#160;prodejny v&#160;Jižní a&#160;Střední Americe.</p>
			<p class="MLP_text">Vracel jsem se do světa, který mi připadal důvěrně známý. Viděl jsem ho předtím jen párkrát, ale teď to bylo místo, kde jsem vítán, kde má konečně někdo důvěru v&#160;to, co dělám. Mohl jsem najednou všem vykládat své plány, být nadšené jak malé chlapčisko s&#160;rozzářenýma očima, a&#160;nikdo se nepoškleboval. Tak jsem vykládal, plánoval, máchal rukama, zařizoval, rozčiloval se, pachtil, pracoval od nevidím do nevidím. Jenže pak přišla další pořádná ťafka. Náckové ve Zlíně tlačili na vedení, aby mi do Brazílie posílali čím dál míň strojů a&#160;peněz. Utahovali kohouty a&#160;černá listina mi bránila ve všem ostatním. Jako by mě nějaké neviditelné vojsko obklíčilo a&#160;dostalo mě do kleští. Byl jsem uprostřed vozové hradby, z&#160;ní trčela kopí a&#160;každý toužil pořádně zarýt ostrý hrot do masa. A&#160;v&#160;roce 1941 už ze Zlína nepřišla ani koruna. Ale stejně jsem se nevzdal! Ne a&#160;ne! A&#160;just ne! Ještě jsem měl v&#160;Brazílii už skoro postavený Lugar de tchecos. Místo Čechů, jak tomu místní říkali, a&#160;pak tomu začali říkat Batatuba. Otcovobaťovo. Soustředil jsem se na to, co jsem měl. Na to, na co jsem mohl dosáhnout. Na to, co je. Na to, co zbylo. A&#160;nějak to šlo. Vždycky to nějak jde, když duše není malá, viďte, pane Pessoo.</p>
			<p class="MLP_text">Tak jsme postavili první baťovácké město v&#160;Brazílii a&#160;usadili se na Místě Čechů. A&#160;taky jsem se rozhodl, že budu kolonizovat. Stanu se tím, kdo konečně osídlí oblasti, kde se podle Brazilců nedalo žít, protože to byla místa, kde Jidáš ztratil trenky, jak tady říkají, neboli konce a&#160;řitě světa. Nikdo tam nechtěl, to jsem chápal, ale když bych tam postavil fabriky, pily a&#160;další vymoženosti, lidi by se přesvědčit dali lehce. A&#160;taky že to tak dopadlo! A&#160;když už mluvíme o&#160;mých nových městech, musím vám povykládat taky o&#160;Mariápolis. Mám trochu výčitky, protože jsem ještě moc nemluvil o&#160;paní Baťové, o&#160;mé Maje, Mařence drahé. Pojmenoval jsem po ní město, protože to byla moje žena, ale taky moja děvčica, moja láska, dušenka nejhodnější. Tož ona si mě moc vzít nechtěla. Říkala, že su moc škaredé a&#160;moc hubené, ještě ve Zlíně to říkala. Byla to krásná dcera pana doktora Gerbeca s&#160;očima modřejšíma než všechny valčíky na modrém Dunaji. Já ju znal ze všech oslav a&#160;nejrůznějších večeří a&#160;obědů u&#160;Tominy, kam Gerbecovi často chodili. Zdávalo se mi o&#160;těch jejích černých, hustých vlasech a&#160;strašně rád jsem si tajně čichal k&#160;jejím rukavičkám odloženým v&#160;předsíni. Voněly po Chanelu No. 5. A&#160;poslouchal jsem očarovaný, jak hraje pro společnost, která se u&#160;Tominy scházela, na klavír. Hrála, lehce se skláněla nad klávesy a&#160;černé vlasy si svazovala modrou úzkou stužkou. Všechno na ní ladilo. Modré oči a&#160;stužka, černé křídlo a&#160;havraní lokny. Hrála stejně dobře jako později Lída, ale nikdy nemusela tak cvičit a&#160;dřít jako ona. Až teď mě napadá, že kdyby si mě nevzala, možná mohla hrát jako koncertní umělkyně ve velkých sálech. Ale o&#160;tom tehdy nepřemýšlel nikdo, ani Mařenka ne. Takové nápady, to bylo pro ženy, které nemohly najít manžela. Nápady jak staré schody. Pro modré punčochy. A&#160;přes všechnu tu krásu, kterou dokázala Mařenka dostat z&#160;piana, přes všechny ty řeči o&#160;hudbě, co se pak po jejím koncertování vždycky v&#160;obývacím pokoji vedly, jsem věděl, že tahle tichá a&#160;zajímavá dívka bude jednou skvělou manželkou a&#160;matkou. Matkou mých synů! Mou ševcovskou královnou. Ale Mařenka, krásná Maja říkala, že mňa nechce. Tož sem ju musel uhánět, nahánět, kytky jsem nosil a&#160;prosil. Až když jsme oba byli v&#160;Londýně, já jako prodavač a&#160;ona jako Tominova sekretářka, tož tam to nějak šlo. Už jsem vám přece říkal, že vždycky to nějak jde. A&#160;Mařenka si mě pak pěkně vykrmila a&#160;asi jsem přestal být tak škaredé, když jsem byl pěkně tlusťóčké. Paní Baťová, co mi dala pět dětí a&#160;co o&#160;mě pečovala, a&#160;na rozdíl od té Tominovy husy to byla příkladná baťovácká žena. Nikdy se nikam moc nedrala, uměla báječně vařit a&#160;starat se o&#160;domácnost, byla jednoduchá, upřímná a&#160;se všemi vyšla. Měla velké, špičaté písmo, byla fortelná a&#160;mně vždycky připadalo, že paní Baťová, to je moje největší vítězství nad chaosem, protože ona byla učiněná spořádanost a&#160;jistota. A&#160;to správný baťaman potřebuje. A&#160;Šéf tuplem. Naslouchala pozorně všemu, co jsem říkal. Vnímala mě. A&#160;moc mi neodmlouvala. A&#160;když jsem se někdy, no dobře, často rozčiloval, tak stačilo její jediné „ále prosím tě, tatínku“, nebo co bylo nejhorší, když někdy Mařenka poslouchala u&#160;stolu naše řeči o&#160;politice, tak se někdy beze slova zvedla a&#160;odešla. Předtím ale klepla důrazně klouby o&#160;stůl a&#160;prohlásila: „Ále prd!“ Tož to jsem pak sklapl. Šéf nešéf.</p>
			<p class="MLP_text">Stavěl jsem a&#160;budoval svůj brazilský úspěch, ale marně jsem žebronil u&#160;všech možných sralbotků a&#160;politických panáčků a&#160;boys, ti se mi jen chechtali, jak se jim to povedlo mě s&#160;těma listinama přechytračit. Nejenomže mi Češi v&#160;Londýně nepomohli, oni mě, jak jsem se pak po válce dozvěděl z&#160;nejrůznějších dokumentů, ještě na těch černých listinách schválně drželi, i&#160;když už Angličané a&#160;Američané po všech našich urgencích a&#160;důkazech chtěli naše společnosti vymazat. Jenomže komunisti i&#160;Beneš mě na nich chtěli mít dál a&#160;drželi mě na nich až do června šestačtyřicátého, aby si pojistili, že budou moct po válce všechno snadněji ukrást. Konkurenční machinace se hezky zasnoubily se zlodějnou a&#160;pomalu chystaly můj funus. A&#160;aby to ta naše slavná exilová vláda těch krys nějak ospravedlnila a&#160;zdůvodnila, chtěli po mě to prohlášení. S&#160;tou všiváckou, vražednou podmínkou se pořád oháněli. Chtěli, abych se veřejně přihlásil k&#160;československému odboji. Nestačilo jim 280 000 dolarů (což by dnes bylo tak kolem pěti deseti milionů dolarů) a&#160;stíhačky Spitfire, co jsem do Anglie posílal pod jinými jmény. Chtěli, abych to dělal veřejně. A&#160;já nechtěl. Za nic na světě jsem nechtěl ohrozit naše lidi ve Zlíně! Lidi, co mi psali a&#160;telefonovali, abych proboha živého za nic na světě žádná prohlášení nedělal, nebo že se ve Zlíně budou koulet hlavy po celé fabrice. Měl jsem tam příbuzné, dělníky, měl jsem tam Čiperu s&#160;Vavrečkou a&#160;Hlavničku! Sákra, copak bych se mohl veřejně přihlásit k&#160;odboji, aby se pak ze Zlína staly další Lidice? Copak lidickým dětem a&#160;všem popraveným pomohly projevy solidarity po celém světě? Co jim asi tak bylo platné, že po nich dokonce i&#160;v&#160;Brazílii pojmenovali jednu vesnici. Nechtěl jsem, aby se ve Zlíně popravovalo a&#160;aby se pak nějaká pralesní víska jmenovala Zlín na počest mého prohlášení o&#160;loajalitě, kterou jsem mohl klidně dál projevovat jinak a&#160;možná daleko účinněji. Jenže ne, oni chtěli právě a&#160;jen a&#160;jen tohle a&#160;nic jiného. Mohl jsem jim to vysvětlovat, jak jsem chtěl. Nebylo to nic platné. Prohlášení, nebo dál černá listina. Seděl jsem u&#160;stroje a&#160;snažil jsem se nějaké prohlášení sesmolit, něco, co by jim zacpalo papulu a&#160;zároveň to neohrozilo moje lidi. Jenže bylo to jak oblékat chytrou horákyni. Bylo to strašné. Bylo to mnohem horší než moje básně a&#160;romány. Byla to katastrofa. Už jsem neměl vztek. Už jsem dál nemohl. Připadalo mi, že sedím pod skleněným poklopem a&#160;buším do hladkého skla pěstmi, škrábu nehty, ale sklo je dál hladké a&#160;hluché.</p>
			<p class="MLP_text">Nakonec jsem jim poslal návrh prohlášení, kde jsem napsal, že plně podporuju československou exilovou vládu v&#160;Londýně a&#160;chci jakýmkoli způsobem spolupracovat na osvobození naší vlasti. Jsem však přesvědčen, že moje veřejné prohlášení by postihlo spolupracovníky v&#160;okupovaném Zlíně, a&#160;proto ponechávám na exilových úřadech rozhodnutí, zda má být prohlášení zveřejněno, nebo ne. Chtěl jsem, aby i&#160;oni měli zodpovědnost za lidi, které pošlou na šibenici. Tuhle verzi prohlášení exilová vláda zamítla. A&#160;protože jsem pak dál podporoval odboj tajně, pod krycími jmény, jako mimochodem mnoho dalších průmyslníků, tak mě po válce nařkli, že jsem ho nepodporoval vůbec. Byla to noční můra, gordický uzel, který jsem nedokázal rozmotat ani rozetnout. Pohádka se špatným koncem. Budil jsem se promáčený potem, ve snech jsem padal do velkých jam plných malých červených mravenců, kteří se do mě zakusovali, až ze mě zbyly jen vybělené kosti, které se pak měnily na červený prach, a&#160;z&#160;něj se pak stihli ještě v&#160;tom samém snu narodit noví malí červení mravenci. Každou noc jsem stál na hanbě na stupínku a&#160;četl před davy spolupracovníků tohle prohlášení, a&#160;ještě než jsem ho stihl dočíst, gestapo jednoho po druhém odváděli dělníky pryč, a&#160;než je odvedli, každý z&#160;nich si přede mnou uplivl. Když jsem se probudil, byl jsem rád, že to byl jenom sen. A&#160;byl jsem rád, že jsem žádné prohlášení nakonec neudělal, i&#160;když jsem za to platil stálým místem na černé listině.</p>
			<p class="MLP_text">A&#160;pak konečně ta zatracená válka skončila. Chystal jsem se domů. Očistit své jméno a&#160;jméno firmy. Dostat nás ze smůlou polepených listin. Zapomenout. Pokračovat dál. Znova se postavit na nohy. Nadechnout se evropského vzduchu. Zavřít oči, aby člověk neviděl tu spoušť sutin ve Zlíně po náletech Spojenců. Víc než polovina všech našich výrobních hal byla zničená. Ale Beneš už se tou dobou paktoval se Stalinem a&#160;sázel na ruského koně. Byla to další rána palicí přímo do vazu. Kdo by si nepamatoval Tominovy nápisy na zdech filcárny a&#160;gumárny: NEČTĚTE RUSKÉ ROMÁNY a&#160;RUSKÉ ROMÁNY ZABÍJEJÍ RADOST ZE ŽIVOTA. A&#160;my se ocitli přímo v&#160;jednom takovém ruském románu. Zatím ho sice komunisti psali, ale měl se jmenovat Svit a&#160;Gottwaldov. A&#160;ano, zabíjel veškerou radost ze života.</p>
			<p class="MLP_text">Komunisti připravovali znárodňování velkých podniků, a&#160;kdo jiný než Jan Antonín Baťa jim mohl posloužit jako monstrzločinec, kterého by mohli prohlásit za kolaboranta s&#160;nacisty, aby mu nemuseli zaplatit žádnou náhradu. Firma Baťa, to byla před válkou největší akciová československá společnost. A&#160;největší majetek ve střední Evropě, který patřil jednomu člověku, tedy mně, si přeci ta jejich svinská partaj nemohla nechat protéct mezi prsty. Psal jsem stovky dopisů, depeší, telegramů. Protestoval jsem proti znárodňování, vysvětloval jeho negativní důsledky na hospodářství celé země, ohrazoval se proti popotahování a&#160;zavírání našich spolupracovníků. Nebylo to nic platné. Naopak jsem měl být já sám souzen tím jejich revolučním Národním soudem, který soudil představitele protektorátní vlády a&#160;členy fašistických organizací. Hodili mě s&#160;nimi do jednoho pytle jak shnilou bramboru. Opakovaně jsem tomu soudu psal svou adresu. Chtěl jsem, aby mi poslali předvolání a&#160;obžalobu. Zamítli mi žádost o&#160;řádný pas. Místo toho mi nabídli jednosměrný! No tož kdo to kdy viděl! Pas vystavený pouze na jednu cestu zpátky do Československa. Tož to bych musel mít v&#160;hlavě piliny, abych na tuhle past skočil. A&#160;přestože se komunističtí agenti, hlavně Udržal, snažili apelovat na brazilskou vládu, ta mi nabídla brazilské občanství. Tentokrát jsem cítil, že je to země, která by se za mě mohla postavit, byla to jiná situace než tehdy ve Spojených státech. Tady už šlo víc než do tuhého. Potřeboval jsem zemi, která by hájila moje práva jako práva svého občana. Navíc mi bylo jasné, že komunistům nejde jenom o&#160;Zlín. Šlo jim o&#160;majetky všude po světě. A&#160;samozřejmě i&#160;o&#160;továrny v&#160;Brazílii. Tak jsem nabídku brazilského občanství přijal. Od února 1947 se ze mě stal Brazilián. Bylo to strašně těžké. Jenže co byste dělali vy? Vrátili byste se na jednosměrný pas do Československa, aby vás hned na hranicích strčili do policejního auta a&#160;nikdo vás už nikdy neviděl?</p>
			<p class="MLP_text">Národní soud nebyl žádný normální soud. Navíc jeho činnost měla skončit 4. května 1947, a&#160;tak měli komunisti pořádně napilno, aby to se mnou skoncovali co nejrychleji, protože pak by můj případ museli předat řádnému soudnictví. Ladislav Beran, soudce Nejvyššího soudu, odmítl tomu Národnímu soudu předsedat. Museli na to místo dosadit Jaroslava Šrámka&#160;– viceprezidenta Nejvyššího vojenského soudu. Soudil mě oficír! A&#160;byla to fraška. Divadlo, a&#160;mizerné. Veškeré námitky obhajoby byly zamítnuty, návrhy na vyslechnutí jejích svědků také. Moji obhájci chtěli předvolat hlavně Jiřího Udržala, to však oficír Šrámek opakovaně odmítl. Většina svědků nebyla vůbec přítomná a&#160;četly se jenom protokoly z&#160;jejich výslechů, takže se jich moji obhájci na nic nemohli ptát. Druhého května vynesli rozsudek, kterým jsem byl odsouzen za to, že jsem se za války nepřihlásil veřejně k&#160;odboji (a&#160;zachránil tak stovky lidí před šibenicí), že jsem v&#160;tom prý bránil i&#160;svým spolupracovníkům (asi tím, že jsem těm, kteří lítali v&#160;Anglii, poslal nejmodernější létadla) a&#160;že jsem jednal tak, že jsem se ocitl na černé listině (myslím, že jednali hlavně sralbotkáři v&#160;Londýně). Odsoudili mě na patnáct let vězení, ke ztrátě občanských práv po dobu trestu a&#160;samozřejmě, jak jinak, ke konfiskaci veškerého majetku. Měli, co chtěli, za znárodnění fabriky nemuseli zaplatit ani korunu. Ale pro mě to hlavně znamenalo, že se nemůžu ani já, ani moje rodina vrátit domů. Ještě jsem se ale držel stébélka naděje. Slabounkého a&#160;neduživého, ale přece. Moji obhájci připravovali odvolání, které by se po zrušení Národního soudu muselo projednávat řádným soudem. Jenže pak přišel únor 1948 a&#160;spadla klec.</p>
			<p class="MLP_text">A&#160;tak nezbývalo než o&#160;tom napsat báseň.</p>
			<p class="MLP_verse_-I-_-12-12-">Beneš to byl, to víme nyní,<br/>kdo zradil národ náš a&#160;vlast,<br/>kromě pár jiných ještě sviní<br/>a&#160;nechal rudé v&#160;zemi krást.</p>
			<p class="MLP_text">Ale zbývala mi Brazílie. Měl jsem s&#160;tou zemí ohromné plány. A&#160;že byly neuskutečnitelné? Tož možná že i&#160;byly, ale co na tom. Člověk si nemůže představovat, že se stane jenom dělníkem v&#160;továrně. Aby se stal někým skvělým a&#160;velkým, musí mít nejdřív velké a&#160;skvělé sny a&#160;pak velké a&#160;skvělé plány, aby ty sny mohl uskutečnit. A&#160;já jsem pro Brazílii naplánoval deset baťovských měst s&#160;fabrikami obuvnickými, gumárenskými, koželužskými, textilními, dřevařskými, papírenskými, chemickými, pilami, zemědělstvím, a&#160;hlavně kolonizaci zatím neobydlených a&#160;průmyslem a&#160;zemědělstvím nevyužívaných oblastí. Ta města jsem měl v&#160;hlavě. Měl jsem tam veškeré jejich plány, které jsem chtěl zase zadat Karfíkovi a&#160;spol. Protože oni nejlépe rozumějí účelné, racionální a&#160;krásné architektuře. Měla se jmenovat Batatuba, Baitaibuna, Batayporã, Bataiára, Batarassu, Batapé, Batajuba, Bataguassú a&#160;Batavari. Pustil jsem se do toho hned po komunistickém puči. Poháněl mě vztek. Jako by mi dal sílu a&#160;křídla. Tentokrát brazilská. Začal jsem městem Bataguassú&#160;– alias Baťův Velký Potok. Řeka Paraná. Úrodné pláně, miliony hektarů, bílí býci a&#160;obyčejní, poctiví lidé, kteří chtěli lepší život. Stejně jako lidi ve Zlíně, stejně jako naši lidi. Kdyby dali na mé plány, mohli být tady nebo v&#160;Patagonii, a&#160;nemuseli se opékat na komunistickém roštu. A&#160;Mařenčino město Mariápolis už si utěšeně razilo cestu historií a&#160;rostlo do krásy, stejně jako moje milovaná paní Baťová. Už dva roky před komunistickým převratem doma mělo čtyři tisíce nových obyvatel, sedm obchodů, dvě lékárny, velký hotel, jednu farmu, pilu a&#160;bílý kostelík s&#160;doškovou střechou. Mělo rovné ulice, které stínily palmy, a&#160;bylo účelné a&#160;funkční, přesně jak jsem si představoval.</p>
			<p class="MLP_text">V&#160;roce 1952 jsem se konečně odhodlal svoje zkušenosti s&#160;kolonizací sepsat do velké studie tak, abych je mohl předložit papeži Piu XII. Nazval jsem to Dynamismem míru. Potěšilo mě, že si to prý Pius XII. skutečně prostudoval a&#160;doporučil to Dominikánské univerzitě k&#160;publikování. Sedmnáctého září 1954 byl položen základní kámen k&#160;čtvrtému brazilskému městu baťamanů. Baťovu Dobrou Vodu mám dodnes nejraději. Jen tady se nebojím, že jednou budu muset skutečně odejít. Jakmile se rozpadnou kožené sešity s&#160;básněmi a&#160;vnuci pravnuků si už nebudou prohlížet staré fotografie a&#160;všechno do sebe znovu pozře a&#160;obrátí džungle, lidé odsud odejdou. Možná zjistí, že se přes všechny mé sny a&#160;plány tady stejně nedá žít. Potom seberu odvahu a&#160;vydám se taky na cestu.</p>
			<p class="MLP_text">Brazilské dobrodružství však samozřejmě nemohlo být financováno ze znárodněného Zlína. Bylo to úplně naopak. Musel jsem financovat soudní spory, aby se komunistům nepodařilo získat i&#160;brazilské akcie. Bojoval jsem jak lev a&#160;nakonec se to komunistům nepovedlo. Přesně jak jsem čekal, Brazílie se za svého nového občana postavila jasně a&#160;komunisty odkázala do patřičných mezí. Možná proto, že se sama bála jejich vzrůstajícího vlivu v&#160;Latinské Americe. A&#160;když jsem zažehnal tohle nebezpečí, vpadl mi do zad Tomík. Teď už kanadský občan, klučina, který hnán závistí a&#160;zlobou vlastní matky chtěl najednou zpochybňovat závěť svého vlastního otce. Ale vlastně to nebyla až taková novinka. Máňa, které se po smrti Tominy začalo říkat stará paní Baťová (což samozřejmě nikdy nemohla v&#160;tom svém vídeňském žaludku strávit), závěť napadla už v&#160;roce 1933 a&#160;se svými právníky tvrdila, že mrtvý člověk nikomu nemůže nic prodat. Spor tenkrát prohrála a&#160;stáhla se. Peníze jí nestačily. Chtěla, aby se ředitelem továren stal Tomík, a&#160;ne já, nevlastní bratr, přivandrovalec z&#160;Hradišťa.</p>
			<p class="MLP_text">Tomík, nebo spíš Máňa tehdy začuli, že nejsem zrovna v&#160;nejlepší finanční ani zdravotní kondici. A&#160;tak si taky přisadili. Přidali očko do pletené oprátky. Začali se soudit o&#160;akcie holdingové společnosti Leader a&#160;pak dokonce o&#160;vlastnictví všech zahraničních společností. Patnáct let soudů. Dovede si to někdo z&#160;vás představit? Stálo mě to osm infarktů, nocí, v&#160;nichž si mě znova podávaly noční můry jak v&#160;boxerském ringu, a&#160;neustálých bojů s&#160;vlastními pochybnostmi. Za žádnou cenu jsem ale nechtěl tomu usmrkanci, co si začal hrát na velkého boye, ustupovat. A&#160;jeho matince už vůbec ne! Už kvůli stařence Hrušťákové, kterou tak ponižovala svými úšklebky. Ba ne, zlu se nemá ustupovat, a&#160;tuplem ne, když ho máte v&#160;rodině! A&#160;že jsme se mohli domluvit? Že jsme se měli domluvit? Možná. Jenže kdykoli byla domluva na spadnutí, Tomík vznesl tak nehorázné požadavky, že mě to uráželo. Ale nejvíc jsem mu nemohl odpustit, že se spřáhl s&#160;komunisty. Ti dobře schovali dokumenty o&#160;dědictví a&#160;já je nemohl z&#160;republiky nijak dostat. Ti dva jim slíbili, že nebudou dělat potíže se znárodněním zlínské fabriky, že nebudou vznášet žádné další požadavky a&#160;nebudou nijak protestovat. Za to komunisti schovali papíry, které ležely v&#160;sejfu ve Zlíně, a&#160;já je potřeboval, abych doložil své nároky na dědictví. A&#160;tak jsem všechny spory v&#160;zahraničí prohrál. Těch patnáct let bylo jak velký obří lux, který mi odsál všechen entuziasmus a&#160;sílu. Zůstalo mi jenom psaní. Když jsem psal, byl jsem zase tím čím dřív. Mohl jsem myslet a&#160;plánovat, rozmachovat se. Co na tom, že do prázdna.</p>
			<p class="MLP_text">Zatímco vykládám, ťápu jak kráva do vody a&#160;znova o&#160;tom všem přemýšlím, znova se vztekám a&#160;pochybuju, u&#160;stromu bílých volavek se smráká. Kluk pase u&#160;cesty kozu, sovy čekají na lišaje, aby je mohly spořádat k&#160;večeři. Loví je jako zákusky po myších a&#160;gekonech. Jemná, sametová křídla těch velkých, temných můr jim pulírují žluté zahnuté zobáky. Najednou zatoužím odejít. Poprvé to v&#160;sobě postřehnu. Ale pak ucítím vůni leštěnky.</p>
		</div>
</body>
</html>