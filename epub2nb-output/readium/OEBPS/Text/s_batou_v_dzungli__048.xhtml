<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-45</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-45" xml:lang="cs-CZ">
		<div class="Z-kladn--textový-r-meček">
			<p id="_idParaDest-42" class="MLP_uroven2_kapitola">Ljubodrag</p>
			<p class="MLP_text_bez1radku">Zvoní telefon. Zvedám ho a&#160;třese se mi ruka. Už nemám moc síly a&#160;nezbývá mi moc času. Ta nemoc se jmenuje celkové vyčerpání nebo úplné opotřebení organismu. Je jedno, jak tomu doktoři říkají. Já tomu říkám konec. Jedinou věc, kterou bych si přál, je být zase na farmě, a&#160;ne v&#160;městský nemocnici. Zvoní telefon a&#160;někdo říká do sluchátka: „Zabijeme tvoji dceru, ty čuráku zasraná, latifundisto zkurvená, to si piš, že ji zabijem! A&#160;ještě předtím si s&#160;ní pěkně užijem, s&#160;tou tvojí fajnovou dceruškou z&#160;velkýho města!“ Volá mi šéf bezzemků. Leonardo. Je to caboclo. Napůl černoch a&#160;napůl indián. Tlustý jako podsvinče. Malý, černé mastné vlasy zubatě ostříhané do helmy. Šikmé oči. Šikmé myšlenky. Znám ho. Není hloupý. Vede svou bandu krajem a&#160;chce zabrat moji farmu, protože tam nejsem, protože tam je jen Dolores, a&#160;oni si myslí, že je slabá a&#160;že si na ni můžou dovolovat. Na moji Dojojó. Na Mícu. Svině jedny! Třese se mi ruka, když telefon zvedám, a&#160;ještě víc, když ho pokládám. Hned volám na farmu. Nemůžu to pořádně vytočit, prsty se mi potí a&#160;smekají. Pak se konečně dovolám. Míca to zvedne a&#160;tvrdí, že je všechno v&#160;pořádku, že má opakovačku Winchester ráže třicet dva na osm českých nábojů. Říkáme jí Lurdinha. Míca ji má nabitou a&#160;další krabici s&#160;náboji nachystanou. Dnes očkovali krávy a&#160;býci přijdou na řadu zítra. Předák Negáo spadl z&#160;koně a&#160;zlomil si ruku, a&#160;tak ho Míca vezla džípem do města, ale večer už byla zase na farmě. Bezzemci táhnou krajem a&#160;usazují se na farmách, o&#160;kterých si myslí, že jejich majitelé jsou daleko, nebo že je můžou bez problémů ohrožovat, protože jsou staří a&#160;nemocní jako já, nebo nemají zkušenosti jako Dojojó. Mám soudní povolení k&#160;ozbrojené obraně, ale komu by se zase chtělo válčit? Nabízel jsem jim práci. Nabízel jsem jim jídlo. Nabízel jsem sazenice pomerančů. Oni se sice na čas usadili na okraji pozemků u&#160;řeky, jenže neuměli zasadit ani mizernou mrkev. Celé dny jenom chlastali kořalku, zabíjeli a&#160;opékali na rožních kradená telata a&#160;nesmyslně vypalovali pastviny, na kterých pak stejně nic nepěstovali. Pak se zvedli a&#160;táhli dál. Banda nebezpečných ozbrojených primitivů, chytrých jak opice. A&#160;teď se znova vrátili. Dozvěděli se, že starý Srbín je v&#160;nemocnici v&#160;Sao Paulu, a&#160;zmerčili příležitost. A&#160;telefonují mi. Vyhrožují. Nadávají. Nebo jen tak sípou výhružně do sluchátka. Vím, že jsou to jenom mizerný výhružky, planý řeči, ale pokaždé telefon zvednu, protože co kdyby zrovna volala Míca a&#160;ne oni? Musím se napít vody. Ulomím si kus chleba, který upekla Máca, a&#160;vyloupu z&#160;něho ten jejich český kmín. Potají ho hodím pod postel. Dal bych si škvarky s&#160;česnekem a&#160;pořádný pivo. Zapnu si aspoň televizi a&#160;koukám na fotbal. Corinthians prohrávají, ale to mi nevadí, protože po smrti Šéfa jsem jim přestal fandit. Bez něho to nebylo ono. Stal se ze mě „santista“&#160;– začal jsem fandit Pelého Santos futebol Clube. Dneska ale všichni hrají jak ponocní, tak to zase vypnu. Hlavou se mi honí nechutné představy. Dolores má sice zbraň, ale oni je mají taky. Lituju a&#160;nadávám si, že jsem jí nikdy nevyprávěl o&#160;válce. O&#160;přepadeních, o&#160;nočních výpravách, o&#160;tom, jak se vyrábějí výbušniny a&#160;vyhazují do vzduchu mosty. Sakra, měl jsem ji brát na stopařské výpravy s&#160;paraguayskými indiány, místo abych ji posílal na školu k&#160;jeptiškám. Teď by se jí hodila nějaká správná partyzánská taktika, a&#160;ne křížkový steh a&#160;právnické kličky. Ale nakonec se ukázalo, že je ještě větší partyzánka, než jsem se odvážil doufat. Ona je především chytrá a&#160;dokáže lidi přemluvit k&#160;čemukoli. Dala dohromady všechny sousedy a&#160;udělali vlastní domobranu. To bych nikdy nedokázal. Pro ostatní farmáře jsem byl bručoun, starý paprika, co se s&#160;nikým nikdy moc nebratříčkoval a&#160;raději se lidem vyhnul, než aby s&#160;nima plkal o&#160;tom, jaké máme dneska počasíčko, zevloval v&#160;horku a&#160;popíjel místo práce ledové tereré z&#160;kravského rohu. Dojojó sem ale patřila. Koupala se s&#160;dětma kovbojů v&#160;řece, stavěla s&#160;nima domky z&#160;bláta, rajtovala na koni a&#160;kupovala jim hračky. Nejradši má fazole s&#160;rýží a&#160;pořádný kus propečenýho masa. Ta si vždycky tu ohavnost z&#160;kravskýho rohu s&#160;kovboji vypila, přestože jí to nechutná. Ale ona si umí udělat spojence. A&#160;tak s&#160;ní všichni do války proti té prašivé bandě šli a&#160;ani se moc nerozmýšleli.</p>
		</div>
</body>
</html>