<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_UROVEN2_KAPITOLA ParaOverride-2">Dolores</p>
			<p class="MLP_text_uprostred_-B- ParaOverride-1">(Vnučka Jana Antonína Bati, dcera Ludmily Baťové<br/>a&#160;Ljubodraga Arambašiče)</p>
			<p class="MLP_text_bez1radku_-B- ParaOverride-3">Babonky</p>
			<p class="MLP_text_bez1radku_-12-0-">Říkali jsme jim tak. Malým žlutým knedlíčkům z&#160;vajec a&#160;mouky. Babička Maja je házela do polívky, do hovězího vývaru z&#160;našich bílých krav. Každý si mohl vzít jenom dva. To bylo babiččino pravidlo. Jenom dva babonky. Prali jsme se o&#160;ně u&#160;dětského stolu na zasklené terase. Tam jedly děti do deseti let. To bylo zase dědečkovo pravidlo. Až jsme se naučili slušně chovat u&#160;dětského stolu, přestali se prát o&#160;babonky a&#160;sfoukli deset svíček na dortu, mohli jsme slavnostně vykročit do světa dospělých a&#160;usednout k&#160;jejich stolu v&#160;hlavní jídelně. Já jsem ale nikdy nechtěla z&#160;terasy postoupit do dospěláckého stolování. Milovala jsem tu zasklenou terasu a&#160;pingpongový stůl, u&#160;kterého jsem vždycky všechny bratrance a&#160;někdy i&#160;dědečka porazila. Ráda jsem se prala s&#160;klučiskama o&#160;babonky a&#160;vůbec jsem netoužila chovat se slušně, držet správně příbor, vědět, která lžička je ta vhodná na dort, a&#160;dávat pozor, aby mi omáčka neukápla na halenku. Taky jsem ráda z&#160;terasy dospělé pozorovala, domýšlela jsem si, co si povídají, měla jsem je jako na dlani&#160;– dědeček má po levé ruce babičku Maju, ta sedí v&#160;čele a&#160;vpravo od ní sedí strýc Jano, pak strýc Nelson, teta Edita, teta Jena, které ale říkáme kdovíproč Hana, moje maminka Ludmila, té někdy u&#160;stolu říkají Lido, jugoslávský kníratý Srbín&#160;– strýc Dragoslav a&#160;můj nejmilejší tatínek Ljubodrag. Míchají se tam nejenom vůně jídla, ale taky srbština s&#160;češtinou a&#160;portugalštinou, moravské šťavnaté výrazy, právnická angličtina, šik francouzština z&#160;románů i&#160;tatínkovy srbské historky nebo židovské a&#160;německé vtipy z&#160;Vídně, kde studoval práva. Když už jsem přestala mít strach ze slušného vychování a&#160;dostala své místo vedle strýce Jana v&#160;hlavní jídelně, stejně jsem občas tajně pod stolem nakopla bratrance Ljuba nebo vysokého šplhouna Žiku, který na mě vždycky žaloval. Bylo to tenkrát tak souměrné. Všechny ty dny a&#160;prázdniny a&#160;Vánoce v&#160;Batatubě. Klapot dědečkova stroje, babička v&#160;kuchyni, velká dědečkova ruka, která nám nikdy nenaplácala. Schovávám se před lékárníkem Mariem, mám horečku a&#160;on mi přijel až z&#160;Piracaia píchnout injekci, ale já vím, že to bolí, a&#160;raději se schovám do koruny vysokého smrku, a&#160;on tam za mnou vyleze a&#160;maminka křičí: „Až slezeš, tak tě zbiju, sákra, jen počkej!“ A&#160;já slezu a&#160;dostanu injekci a&#160;řezu taky.</p>
			<p class="MLP_text">Jsou to časy, na které nemůžu zapomenout, které všude hledám, vláčím s&#160;sebou, které nemůžu nikde najít, které občas zahlédnu tam doma, kde není moje doma, ve Zlíně, kde se nepoznávám v&#160;každé výloze, v&#160;každé ulici a&#160;v&#160;každé cihle malých domků pro panenky. Obrázky z&#160;dětství. Zatřeseš kaleidoskopem a&#160;jsou tady další a&#160;další broušené krystaly skla českého štěstí. Kolikrát jsem si říkala, že musím ty časy dostat z&#160;hlavy, protože bez nich nemůžu najít své vlastní, dokonalé, krásné, souměrné a&#160;harmonické časy, na které by zase vzpomínaly moje dcery. Jenže to nejde. Všechno zhaslo a&#160;rozplynulo se, zmizelo a&#160;já jsem zůstala na ty staré dobré časy sama. Jsem totiž jediná, kdo ještě mluví dobře česky. „Je to šecko tím jazykem, cérko,“ jako bych v&#160;duchu slyšela stařenky Gerbecovou a&#160;Hrušťákovou, co jsem je nikdy mluvit neslyšela a&#160;co se o&#160;nich doma často mluvilo. Šplhoun Žika už nežije a&#160;Ljubo nebo Rodolfo už si z&#160;těch časů pamatují hlavně to, jak dělali lumpárny a&#160;přejídali se vánoční čokoládou. Ty doby odstřihli. Jejich mámy, tetičky a&#160;strýcové jsou buď mrtví, nebo na češtinu zapomněli jako na něco, co odešlo s&#160;fabrikou v&#160;Batatubě, se smrtí strýce Jana a&#160;dědečka, na něco krásného, ale příliš vzdáleného, možná už nepotřebného nebo opotřebovaného, jak na babonky, které můžete mít jenom dva, a&#160;pak už se na vás nedostane.</p>
			<p class="MLP_text">V&#160;obýváku mám obraz. Je velký, spíš by mu to slušelo v&#160;muzeu, a&#160;musím přiznat, že se sem asi nehodí. Ale aťsi, je to obraz, do kterého jsem si uložila všechno, na co nechci nikdy zapomenout. Na tom obraze jsem s&#160;maminkou Ludmilou jenom já, její jediná dcera Dolores. Jedináčka. Nechápu, proč na to v&#160;češtině není taky ženský rod jako v&#160;portugalštině. Já ale nejsem žádný jedináček! Jsem jedináčka. Možná vám připadá, že obrazy si nechávaly malovat jenom šlechtičny a&#160;královny, ale nás by tenkrát ani nenapadlo nechat se malovat, a&#160;navíc ještě na tak velký obraz, který by se vyjímal někde na zámku. Jenže maminka byla hodná a&#160;chtěla tomu starému Maďarovi pomoct. Nevím, kdo to vlastně byl. Působil ale tak umělecky, tak evropsky, jako by si v&#160;kufru páchnoucím po terpentýnu do exilu přivezl nejenom barvy a&#160;štětce, ale všechnu melancholii útěků, všechnu poraženeckou vychytralost těch, kteří za mořem už nikdy nedokázali začít znova. Někdo mamince řekl, že potřebuje peníze a&#160;že maluje portréty, že je to velký maďarský umělec, exulant jako my. Prý učil na akademii v&#160;Budapešti, portrétoval tam kdekoho, ale pak utekl před Němci jako naše rodina. Představovala jsem si rozevlátého bohéma v&#160;pláštěnce a&#160;baretu, ale ke dveřím se přišoural kostnatý snědý dlouhán v&#160;huňatém svetru s&#160;rukávy rozežranými od molů a&#160;místo baretu mu svítila do tmavého pokoje úplně hladká skvrnitá lebka se zbytky šedých kudrnatých vlasů. Představil se jako Stevan Kiš. Já mu ale to jméno nikdy nevěřila. Přišlo mi, že si ho vymyslel. Někdy měl na nose silné brýle, jindy si je vůbec nenasadil. Každopádně je neustále hledal a&#160;maďarsky přitom nadával. Nikdy pořádně nepozdravil, jen něco zahučel. Sedly jsme si s&#160;maminkou poslušně na židle, které přichystal, já na vyšší a&#160;maminka na nižší. Pokaždé mě pak bolelo v&#160;zádech, ale líbilo se mi, že nás ten zvláštní chlapík maluje. Líbilo se mi, jak mhouří oči, něco si pro sebe mumlá, pomalu špulí rty. Někdy nás jen skicoval, ale nikdy nám nic neukázal. Chodily jsme k&#160;němu dvakrát týdně asi měsíc. Pokaždé jsem si předtím umyla vlasy heřmánkovým šamponem, natočila si mikádo, na krk si vzala perlový náhrdelník a&#160;oblékla si růžové šifónové šaty a&#160;připnula si na ně brož. A&#160;na prstě jsem měla prstýnek s&#160;akvamarínem a&#160;diamanty a&#160;platinou, maminka mi ho koupila k&#160;patnáctým narozeninám. Připadala jsem si nádherná, ale dnes na tom obraze vidím, jaký mám jalový výraz a&#160;místo zasněného pohledu si teď rozmrzele prohlížím vykulené oči, které nevidí nic jiného než sebe. Zato maminka se ve svých černých šatech od Diora s&#160;diamantovou sponou, kterou dostala od babičky, když se vdávala, podobala ušlechtilé aristokratce. Byla tak velkolepá! A&#160;na tom obraze bude velkolepá navždycky. Když jsme se chystaly k&#160;tomu malíři, měla jsem strach, že nás cestou někdo přepadne a&#160;všechny ty skvosty nám sebere. Stalo se to ale až o&#160;dvacet let později. Vykradli nám dům a&#160;vzali si brož i&#160;prsten. Ale nepřišlo mi to tak strašné, protože v&#160;salonu visel obraz a&#160;na něm ty šperky pořád jsou. Pořád mamince sluší. Každé sezení u&#160;malíře jsem si připadala v&#160;těch růžových šatech a&#160;s&#160;perleťově nalakovanými nehty sladká jako Šípková Růženka z&#160;české pohádkové knížky. A&#160;možná jsem i&#160;byla, a&#160;ten Maďar byl ve skutečnosti uražená sudička, která na mě nastražila růži s&#160;trny, já se píchla a&#160;dodnes jsem se neprobudila z&#160;touhy po těch časech. Maminka si přes šaty pokaždé přehodila černý sametový pléd. Kaštanové vlasy si sčesala z&#160;čela a&#160;vypadala hrdě a&#160;majestátně. Její modré oči siamské kočky se na mě dodnes upřeně dívají.</p>
			<p class="MLP_text">Vypadalo to ale, že ten obraz nikdy nebude náš. Maďarský malíř s&#160;ním nebyl pořád hotový. Nejdřív se zapíral, potom říkal, že barvy se potřebují dokonale usadit, potom tvrdil, že není spokojený a&#160;že celý obraz bude muset namalovat znova. A&#160;nakonec prohlásil, že nám ten obraz nedá, protože je to jeho mistrovské dílo. Jenže maminka už mu taky mistrovsky zaplatila předem a&#160;ten obraz byl její. On ale urputně kroutil hlavou a&#160;říkal, že mistrovského díla se nehodlá vzdát, že obraz pro něj má nevyčíslitelnou cenu, ale že peníze nazpět nám dát nemůže, protože žádné nemá. Maminka neměla to srdce mu odporovat, a&#160;tak raději poslala mého strýce Dragoslava. Vysokého, vzdělaného, kultivovaného Srbína, bývalého partyzána, který mluvil svým hlubokým hlasem velmi pomalu, velmi nerad a&#160;velmi důrazně. Nikdo by nechtěl, aby ho musel ručně přemlouvat. Nevím, co Stevanu Kišovi tenkrát můj srbínský strýc řekl. Ale jeho rozložitá postava a&#160;ruce jako lopaty možná stačily k&#160;tomu, aby nám nebohý Maďar obraz vydal. Když jsme ho pověsily u&#160;nás ve velkém domě v&#160;Sao Paulu, vypadalo to, že stěna, na které visel, na něj už dávno čekala. Celý salon se rozsvítil, přestože pozadí obrazu a&#160;těžký pozlacený rám byly tmavé. Dnes mám ale trochu výčitky svědomí a&#160;mám dojem, že bych měla znát příběh starého muže, kterému jsme možná násilím vzaly obraz, který nám patřil. Může ale někomu vlastně patřit obraz, může si někdo přisvojit mistrovské dílo, s&#160;nímž se nechce jeho stvořitel rozloučit? Měly jsme mu ten obraz nechat? Měla mít maminčina laskavost nějaké hranice?</p>
		</div>
</body>
</html>