<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-43</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-43" xml:lang="cs-CZ">
		<div class="Z-kladn--textový-r-meček">
			<p id="_idParaDest-40" class="MLP_uroven2_kapitola">Ludmila</p>
			<p class="MLP_text_bez1radku">Když jsme s&#160;Editou přijely do Zlína, dostala jsem vztek. Čirý a&#160;ničím neředěný vztek. Vystoupily jsme z&#160;vlaku, vzaly jsme si taxík a&#160;jely rovnou k&#160;nám domů. Když jsem řekla, kam chceme odvézt, taxikář se udiveně podíval a&#160;ujistil se: „Nadkostelí, to je dneska ulice Osvoboditelů. Jedete do rozhlasu?“ „Do rozhlasu?“ podivily jsme se s&#160;Editou obě nahlas. „Ne, jedeme do vily Jana Antonína Bati, do Nadkostelí,“ řekla jsem. „No vždyť to říkám, do rozhlasu,“ spokojeně odpověděl taxikář. Pochopily jsme to ale, až když jsme vystoupily a&#160;prohlédly si cedulku u&#160;vchodu. V&#160;našem domě teď sídlí Český rozhlas. Chystala jsem se na všelicos. Na lidi, kteří v&#160;domě budou žít obklopení každodenní všedností. Budou tam snídat a&#160;obědvat, usínat, hádat se a&#160;milovat se v&#160;našich ložnicích, a&#160;já to budu chápat, protože ti lidé v&#160;našem domě za nic nemůžou. Prostě to od někoho koupili, nebo snad už i&#160;po někom zdědili, a&#160;co je jim do naší rodinné tragédie. Byla jsem připravená na nějaké rodiny s&#160;dětmi, na všechno možné, jen ne na to, že tam budou nějací zaměstnanci státní instituce, v&#160;pokojích nahrávací studia a&#160;všechno úplně anonymní a&#160;vlastně ničí. Stály jsme před domem, nahlížely do zahrady a&#160;dívaly se jako tolikrát z&#160;našich oken do svahů a&#160;na kopce. Chyběly nám jenom uzlíky poutníků na rameni. Cítily jsme se zase vyhnané a&#160;pošpiněné. Podívaly jsme se s&#160;Editou na sebe. Dvě staré paní, jedna trochu při těle a&#160;s&#160;vlasy sčesanými do nemoderního drdolu, druhá vysoká, brýlatá a&#160;přísná s&#160;mikádem, co se nosilo v&#160;třicátých letech, a&#160;v&#160;květovaných šatech. Obě opřené o&#160;elegantní vyřezávané čagany ze vzácných brazilských dřev. Pro místní asi pořád dcery kolaboranta, fašisty, záznamu na černé listině Spojenců. Přestože se ale v&#160;tom rozhlasu, kam jsme se nakonec odvážily vstoupit, a&#160;pak i&#160;jinde ve Zlíně nebo i&#160;v&#160;Praze na nás tvářili mile a&#160;chovali se jako novopečení demokrati a&#160;spravedliví mezi všemi. Byli plní pochopení a&#160;říkali, že nám chtějí pomoct. Jenže sotva jsme doopravdy v&#160;archivech potřebovaly najít důležitá lejstra, s&#160;nimiž bychom mohly předstoupit před řádné soudy, zavírali nám dveře před nosem. Lejstra před námi kličkovala a&#160;mizela, nebo se úřadové tvářili, že tam nikdy ani nebyla. V&#160;tu chvíli jsem zase chtěla být Baťová. Bojovat. Nedat se. Nebýt připosratá. Brazílie byla daleko. Byla jsem doma. Tady ve Zlíně. Těch padesát let jako by někdo odmávnul s&#160;lehkostí ptačího křídla. Tož tohle si přece nesmíme nechat líbit, co by tomu řekl tata, že tady tak stojíme a&#160;máme dojem, že vlastně nemáme na nic právo. A&#160;daly jsme se do toho s&#160;Editou společně. My jim dáme, všivákům darebným, neochotným! Komunisti jsou v&#160;trapu, tož konec s&#160;tím očerňováním. Stačilo! Jako bych vytáhla partitury a&#160;začala zkoušet těžkou skladbu. Věděla jsem, že mi to zabere ne dny a&#160;měsíce, ale možná léta. Vytočila jsem stoličku, zapnula metronom, upravila si vlasy a&#160;protáhla prsty. V&#160;kloubech mi zapraskalo a&#160;já se najednou cítila tak živá. Jako bych si do žil vstříkla kofein. Dokážeme to, umiňovala jsem si. Tata už nikdy pro tuhle zem nesmí být fašista a&#160;zrádce. Pravda musí vyjít na povrch, musí!</p>
			<p class="MLP_text">Jenže když už s&#160;námi někdo mluvil a&#160;svým způsobem to vypadalo, že je na nás i&#160;zvědavý… jakmile jsme spustily o&#160;nápravě minulosti, o&#160;tatovi a&#160;procesu… dívali se na nás s&#160;jakousi blahosklonností. Jako by tady bylo tolik nespravedlnosti, o&#160;níž my dvě staré paní odkudsi z&#160;tramtárie, s&#160;divným přízvukem, nemáme ani šajnu. Cítila jsem, že tatův proces je něco strašně vzdáleného, že to vůbec nikoho nezajímá, že všichni mají v&#160;hlavě hlavně budoucnost, otevřené hranice, zbrusu novou demokracii, prezidenta intelektuála a&#160;spisovatele a&#160;že na minulost chtějí zapomenout. Ale kruci, byly jsme ve Zlíně, ve městě, kde nám nejenom patří spousta věcí, ale které náš strýc Tomina a&#160;náš tata vybudovali a&#160;vymysleli! Ale všichni dělali, že jsme sice velmi vážené, zajímavé osoby, ale jaksi z&#160;jiné doby, z&#160;jiného světa, nebo spíš z&#160;jiné planety. Nebylo to deprimující ani ponižující, ale k&#160;vzteku. Cítila jsem stejný vztek, jako když jsem dostávala nemastné, neslané dopisy od Rudyho, jako když jsem sama vzdala kariéru pianistky. Tohle jsem vzdát nechtěla. Nechtěla jsem na stará kolena zase něco vzdávat.</p>
			<p class="MLP_text">A&#160;tak jsme s&#160;Editou dalších deset let nedělaly nic jiného, než slídily v&#160;archivech v&#160;Česku, v&#160;Brazílii, v&#160;Americe, mluvily s&#160;právníky, psaly příbuzným a&#160;známým na všechny strany a&#160;dožadovaly se očištění tatova jména. A&#160;samozřejmě jsme chtěly zpátky i&#160;náš dům, kde jsme vyrostly, když nic jiného, tak aspoň ten. Ale všichni se tvářili, že jsme se vlastně zbláznily. Podívejte se přece kolem sebe, co všechno se musí dát do pořádku, co je nám do nějakého fašisty, co se hádal s&#160;Benešem a&#160;pak se svým synovcem, a&#160;chtěl nás všechny vystěhovat do Patagonie. Nebyl to náhodou šílenec? Nahlas to nikdo neřekl, ale nebylo tak těžké si to domyslet z&#160;odkašlávání, přešlapování a&#160;významných zámlk. Létat do republiky z&#160;Brazílie nás zmáhalo, každá cesta byla pro mě delší a&#160;obtížnější. A&#160;vždycky to byla výprava jak na Turky. A&#160;zpátky jsme tahaly kufry plné broušeného skla, kmínu, majoránky, piva a&#160;hořčice, krojů a&#160;cibulákových hrnků a&#160;talířů. Bydlely jsme v&#160;hotelích a&#160;cítily se jak dva nezvaní hosté. Všichni touží, aby už vypadli, ale protože jsou dobře vychovaní, neřeknou to nahlas. Přesto jsme to nevzdávaly. Stálo to spousty peněz a&#160;spousty sil. Pak jsem onemocněla a&#160;už jsem nemohla znova vídat Zlín. Sedávala jsem doma a&#160;hrála. Ljubodrag už nežil, byla jsem v&#160;našem proskleném domě sama. Sama s&#160;klavírem, obrazem od maďarského malíře a&#160;s&#160;tatovými knihami a&#160;psacím strojem. A&#160;nějaký úspěch nebyl na dohled. Sedávala jsem doma a&#160;četla tlusté knihy o&#160;hudebních skladatelích z&#160;osmnáctého století. A&#160;dovezla jsem si i&#160;romány Edvarda Valenty, toho škrabala, co s&#160;tatou létal kolem světa, a&#160;pak proti němu svědčil u&#160;soudu. Přišly mi strašně nudné. Hlavně ten o&#160;druhé světové válce, jak nějaký muž sedí v&#160;chatě kdesi na venkově a&#160;nic nedělá, jen má depresi. Tata by ten škvár hodil do kamen. Ale já jsem chtěla poznat svého nepřítele, toho chlapa, co se nám s&#160;Editou pořád koukal na nohy, trousil dvojznačné poznámky a&#160;slintal, jenom když se nám mohl podívat do výstřihu. A&#160;moc se nemyl. Vím, kde se vzala ta jeho nenávist, i&#160;když tata to pořád nemohl pochopit, co toho člověka tak žralo. Já myslím, že vím, co ho žralo. To, že jsme ho nežraly my dvě s&#160;Editou. To, že si z&#160;něho holky Baťovy dělaly srandu, a&#160;on to věděl. Nezajímaly nás jeho moudré názory na světovou politiku, protože Edita měla dojem, že jsou trochu zmatené, a&#160;taky mu to řekla. Kromě politických přednášek nám recitoval básničky Jiřího Wolkera a&#160;asi si myslel, že je to strašně romantické a&#160;sladce bolestné, protože Wolker umřel tak mladý. Pořád se vychloubal, že to byl jeho kamarád. Ale nás to moc nezajímalo. Byly jsme tenkrát obě tak trochu husy. Chtěly jsme hlavně tancovat a&#160;špičkovat se a&#160;koketovat a&#160;smát se&#160;– to Edvard Valenta zrovna moc neuměl. Byl to takový prkenný panák. Chápu, že se nám potom chtěl pomstít, a&#160;udělal to hned, jak dostal příležitost. Kritizoval už tatovu cestu kolem světa a&#160;asi přitom zapomněl na všechno to šampaňské, které na ní vypil. Cítím se špatně, když myslím na Edvarda Valentu. Raději si vezmu jinou knížku, Your Career in Music od Harriet Johnsonové a&#160;stará čísla hudebního časopisu The Etude. Vyskládám si je na noční stolek, a&#160;když nemůžu spát, čtu si, jak správně cvičit prstoklad. A&#160;když ani pak neusnu, hraju etudy. Znova. Znova. Zvuk klavíru se rozléhá domem a&#160;dole na ulici šumí auta a&#160;velké stromy. Jejich kořeny si šuškají o&#160;tom, že brzo nebude dost vody, protože přichází horké lednové počasí. Kolibřík pije cukrovou vodu z&#160;krmítka, které jsem mu přivázala na balkon. Vypadá spíš jako nějaká přerostlá barevná denní můra než pták.</p>
			<p class="MLP_text">Mám chuť zase napsat stařence Gerbecové. Zase nějaké zprávy z&#160;Brazílie. O&#160;tom, jak Dolores strašně vyrostla, jak vyrostly její dcery a&#160;jak vnučka Guiomar začala pracovat na Ljubodragově farmě spolu s&#160;Dojojó. Jak mi říká bába a&#160;neví, že v&#160;Česku to znamená stará a&#160;protivná ženská, ale ona mi tak říká, protože bába zní mile a&#160;něžně. I&#160;mně to tady tak zní. Česká slova ode mne odešla už dávno, ani jsem to nepostřehla. Až ve Zlíně jsem zděšeně pozorovala, jak té řeči najednou vůbec nerozumím. Jak se změnila. Bylo v&#160;ní tolik záhadných a&#160;prázdných míst, hledala jsem slova a&#160;slyšela jsem, že intonace je jiná, úplně jiná, a&#160;tu správnou jsem hledala jako slepec svou hůl. A&#160;čeština šuměla jemně kolem, bzučela mi v&#160;hlavě a&#160;uklidňovala mě. Stávalo se mi, že mě napadala slova nejdřív v&#160;srbštině, pak v&#160;portugalštině a&#160;až nakonec v&#160;češtině. A&#160;bylo to jako další prohra. Říkala jsem si, že je to možná trest té země, kam jsem se vrátila, abych po ní chtěla spravedlnost a&#160;majetek. Jako by mi někdo pořád šeptal, že na to nemám právo, protože jsem opustila svou rodnou řeč, protože jsem ji zanedbávala a&#160;zapomínala na ni. Zradila ji pro jiné jazyky. Dávala jsem jim přednost jenom proto, že jimi mluvili lidé, kteří mi byli mnohem bližší než hlásky zanechané kdesi v&#160;zimních večerech a&#160;ledové fujavici války.</p>
		</div>
</body>
</html>