<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-8" class="MLP_UROVEN2_KAPITOLA ParaOverride-4">Ljubodrag</p>
			<p class="MLP_text_uprostred_-B- ParaOverride-1">(Zeť Jana Antonína Bati, manžel Ludmily Baťové,<br/>otec Dolores Baťa Arambašičové)</p>
			<p class="MLP_text_bez1radku_-12-0-">Byl jsem švec. Byl jsem partyzán. Pak zase švec. A&#160;pak farmář. A&#160;nevzpomínám rád. Mnohem rači jezdím na koni nebo líbám festovní ženskou. Nemusíte se teda bát, že bych byl výřečnej. Ale budu když tak aspoň upřímnej. Stýská se mi po teplým moři, který není široširý jako to brazilský. Stýská se mi po horách a&#160;po sněhu a&#160;taky nemůžu zapomenout na to, jak to naše nebe bylo úplně jinak modrý. Ale zase jsem tady našel Ludmilu. A&#160;vzal si ji, a&#160;co na tom, že to není jako v&#160;největší loterii romantických příběhů. Byl jsem zezačátku asi jenom vhodná partie, ale pak jsem ji tou svou divošskou náturou docela strhl na svou stranu. To je jedno, jak se tomu říká. Lidi furt něčemu toužej nějak říkat. Pomenovávat. Strkat do krabiček, kterým by rozuměli, přestože to, že něco někam strčíš a&#160;pomenuješ, ještě vůbec neznamená, žes to pochopil. Ludmila byla parťák. Byla pro mě jako stvořená a&#160;já pro ni doufám taky. Byla totiž stejná divočina jako já, i&#160;když si myslela, že dětství strávené na hodinách piána a&#160;tance a&#160;s&#160;vypucovanejma skleničkama šampaňskýho a&#160;s&#160;bílejma rukavičkama a&#160;šatičkama a&#160;serepetičkama od Diora ji předurčilo k&#160;něčemu docela jinačímu. Ale naštěstí osud Lidku přihrál mně a&#160;já v&#160;ní probudil to, že střílí jak chlap a&#160;jezdí na koni líp jak já a&#160;umí si vyměnit kolo na džípu, když píchne na cestě plný bahna. Ženská, co za to umí vzít, a&#160;když na to přijde, i&#160;poručit. Sobě i&#160;jinejm. Mulher de comando, jak říkají Braziliáni. Mám ji tak rád a&#160;všechno bych jí odpustil, toho pianistu, klavírní pimprdlátko, co se producíruje po světě a&#160;brnká, div mi z&#160;toho hlava nepraskne! Promenáduje se nadutě stránkama novin, co si z&#160;nich Lidka všechno o&#160;tom chuděrkovi neduživým vystřihuje. Nalepuje si to do červenýho sešitu a&#160;vůbec se nenamáhá to přede mnou schovávat. Ocenil bych, kdyby s&#160;tím dělala tajnosti a&#160;nestrkala mi to pod nos, ale toho ona ve své upřímnosti a&#160;rovnosti není bohužel schopná. Někdy by se mohla chovat jako moje žena, a&#160;ne jako ten parťák, co si ho tak pochvaluju. To bych ale chtěl asi moc. Rudolf Firkušný. Jméno jak na plakáty do cirkusu! Ale já jsem tady a&#160;Ludmila je tady se mnou. Takže se nic neděje. A&#160;všude kolem je džungle, slunce, co vypálí každou pochybnost, a&#160;můj pes Kazan a&#160;můj slamák a&#160;můj dobytek. Co bych moh asi tak chtít víc? Však jsem si to taky vysnil v&#160;tom vězení, když jsem měl zuby na maděru a&#160;hlad, že bych žral šváby, co se tam proháněli. A&#160;taky že jsem je žral. Slíbil jsem si, že když vyjdu živej, že nebudu na život nikdy skuhrat. A&#160;taky jsem neskuhral a&#160;vždycky jsem si říkal, že prostě žiju, jak nejlíp umim. Nebo tak nějak přibližně. A&#160;když jsem si vzal Ludmilu a&#160;narodila se Dolores, už jsem nikdy víc nechtěl. Nehnal jsem se za velikým štěstím a&#160;plánama. Na to jsme měli doma Jana Antonína. To, že mu komouši tam za velkou louží všechno sebrali a&#160;že z&#160;něho udělali fašistickou nestvůru, bylo sice strašný, ale stejně mě to nijak zvlášť nedojímalo. Měl co jíst, mohl si vlastně dělat, co chtěl, i&#160;když na přestěhování všech, na kom mu záleželo, do Latinské Ameriky a&#160;na nový pořádný Zlín to asi nestačilo. No a&#160;co vlastně? Byla to tragédie, byl to smutek velkej jako moji bílí býci nelore, na druhou stranu mohl se na všechno vykašlat a&#160;začít úplně znova, plácnout si s&#160;tím pitomým synovcem Tomíkem v&#160;Kanadě a&#160;urovnat spory. Jenže to by nebyl Šéf. Velikán!</p>
			<p class="MLP_text">Ale ten velikej velikán nikdy neseděl v&#160;gestapácký cele a&#160;nekrájel si na titěrný plátky shnilej kousek chleba. Ani ho pak nesušil v&#160;nanicovatým světle, aby zbylo i&#160;na horší časy. V&#160;hubě jen pár zubů, ostatní mi vyrazil nácek pažbou. Byl jsem sice taky v&#160;odboji, ale malá ryba, gestapáci chtěli bráchu Dragoslava, protože ten velel. Byli jsme taky ševcovská rodina a&#160;táta měl malou fabriku. Dodávali jsme pořádné boty do hor partyzánům velitele Draža Mihajloviče a&#160;my s&#160;Dragoslavem jsme se k&#160;nim nakonec přidali. Někdo nás ale prásknul a&#160;při jedné nepodařené přestřelce jsem nestačil zdrhnout. Brácha byl vždycky rychlejší. Mysleli si, že jsem on, a&#160;tak jsem vydržel ani neceknout asi dva dny, a&#160;to mě mlátili fest. Stejně to nakonec zjistili, ale ne ode mě. Přišel si mě prohlídnout takovej tenkej, zasmušilej chlápek a&#160;jenom zavrtěl nespokojeně hlavou. Seděl jsem měsíce v&#160;kobce a&#160;krájel na menší a&#160;menší plátky kůrky a&#160;chytal šváby a&#160;jejich krovky mi vrzaly mezi zubama. Pak mě pustili. Neřekli proč a&#160;nevěděl jsem, proč mě nezastřelili nebo nepověsili. Řek jsem si, že mě možná někdo vyplatil, ale dodnes jsem se nedozvěděl vůbec nic. Ani jsem po tom nepátral. Jenom jsem tu šťastnou záhadu chyt za pačesy. V&#160;ničem jsem se nešťoural tehdy ani potom, radši jsem uvěřil svý klice. Kvůli zbytečnýmu dumání člověk často mine cíl. Sbalil jsem si pár svejch ševcovskejch švestek a&#160;vydal se pěšky přes Itálii do Anglie a&#160;tam jsem se dal k&#160;Spojencům. A&#160;v&#160;tý kobce jsem se taky zapřisáh, že budu žít v&#160;nějaký pořádně široký krajině, že už mě nikdo nikdy nikam nezavře. No ale že budu mít osm tisíc hektarů brazilský džungle, to jsem si teda nemyslel.</p>
			<p class="MLP_text">Nebojoval jsem ale za rudý komunisty, ale za krále Petra. Nedalo nám s&#160;bráchou moc práce si domyslet, že po válce se nikomu moc hodit nebudem. Stačilo pořádně natáhnout do nosu vzduch, a&#160;už to smrdělo dalšíma děsama. A&#160;stejně jsme oba chtěli co nejdál. Poznat svět, ochutnat jinou kořalku a&#160;jiný ženský A&#160;tak brácha zapíchnul prst do mapy a&#160;Brazílie se nám líbila, byla velikánská a&#160;připadalo nám, že by tam mohlo chodit hodně lidí bosky a&#160;my bychom jim mohli šít boty, jak nás to učil táta. A&#160;po všem tom válčení jsme se nebáli ani čerta, natož nějakejch krokodýlů, hadů nebo indiánů v&#160;pralese. Všecko se dá přežít, když má člověk pořádnej kvér a&#160;umí s&#160;ním dobře zacházet. A&#160;když jsme dorazili do přístavu Santos, doslechli jsme se, že ševcovskej král&#160;– legenda Jan Antonín Baťa založil město Batatuba a&#160;že tam staví fabriku. Jasně že jsme ho znali, měl v&#160;Jugoslávii před válkou svoje obchody a&#160;fabriky, a&#160;my malí prťáci s&#160;tátovou fabričkou jsme jen tak přicmrndávali. Když jsme mu ale v&#160;Brazílii ukázali, co umíme s&#160;botama, okamžitě nás zaměstnal. Líbil se nám, chlap jak hora, s&#160;mírnýma očima, co uměl zahřímat a&#160;měl stejnou náturu jako my. A&#160;nejvíc se mi líbil ten jeho nápad s&#160;kolonizací džungle. Chtěl rozprodat obrovský pozemky, který ještě za války nakoupil od dvou Němců, co si přáli všechno v&#160;Brazílii střelit a&#160;odjet do rajchu. Bratři Slomanovi. Prodali mu firmy Comercial Alto Paraná S. A. a&#160;Cia de Viação São Paulo&#160;– Mato Grosso. A&#160;zaplatili mu přes německou Banco Transatlántico Alemão, která měla pobočku v&#160;Olomouci v&#160;Československu. A&#160;to ho stálo zápis na černou listinu Spojenců. Tenhle údajně obchod s&#160;nacistickým Německem. Jenže bratři Slomanovi nebyli žádní nacisti, byli to emigranti, co sem za velkou louži přijeli už někdy na začátku tohodle šílenýho století, ale pšenka jim moc nekvetla, džungle měli plný zuby, a&#160;tak si řekli, že se vrátí domů do Německa. A&#160;co čert nechtěl pro Slomany pro Baťu, zrovna se jim do toho připletla válka a&#160;ševcovské konkurenci ve Státech i&#160;v&#160;Anglii se náramně hodilo, že se toho dravého Moraváka můžou pěkně zbavit. A&#160;ten jejich československej přizdisráč Beneš, ten si jen přihřál polívčičku. Jan Antonín mu pil krev už před válkou, sice si od něj nechal vyplácet prebendy pro tu svou směšnou vládičku v&#160;Londýně, ale že by největšímu československýmu průmyslníkovi pomoh dostat se z&#160;té smolné listiny, která ho odstavila od všeho světovýho obchodování, to ani náhodou. Natruc ho na ní držel i&#160;po válce.</p>
			<p class="MLP_text">Šéf si představoval, že menší kolonizátoři z&#160;celé Brazílie se sem pohrnou a&#160;nakoupí od něj půdu a&#160;budou chovat krávy. A&#160;baťováci z&#160;nich budou mít kvalitní kůže, protože kůži na boty, co by se do týdne nerozpadla a&#160;neshnila, bys v&#160;Brazílii pohledal. A&#160;my s&#160;bráchou jsme mu v&#160;tom měli pomáhat. Já ale nejdřív jako vedoucí všech baťováckých prodejen v&#160;Brazílii zůstal u&#160;ševcoviny, a&#160;ani ve snu by mě nenapadlo, že bych to někdy mohl sám zkusit s&#160;vlastní farmou. Až po smrti Jana Antonína, když Ludmile v&#160;Mato Grosso do Sul odkázal pozemky, se ze mě měl stát kovboj. A&#160;to bylo konečně to pravý ořechový! Ale už když mi dal svoji krásnou dceru za ženu, přišlo mi, že žiju v&#160;nějaký středověký pohádce. A&#160;taky že jo, vždyť tam, kam jsme přijeli, byl jediným dopravním prostředkem kůň nebo kocábka na řece. Jan Antonín moh tehdy všechno, co měl, prodat a&#160;z&#160;těch peněz žít až do konce života. To by ale nebyl on, takže jsem mu kývnul i&#160;na tuhle bláznivinu a&#160;odjel s&#160;ním do pralesa prodávat boty a&#160;budovat spořádanou utopii.</p>
			<p class="MLP_text">A&#160;v&#160;džungli jsem už ale nikdy nechtěl být ševcem. Prales si mě omotal kolem prstu vší tou tmavě zelenou sílou a&#160;kořeněnou vůní. Tou spletí bujarosti, kde se dá ve vteřině přičichnout k&#160;pravý podstatě všeho a&#160;za vteřinu o&#160;všechno přijít, protože kdesi v&#160;šeru se vynoří mihnutí hadího ocasu a&#160;v&#160;lýtku máš chycenej jed. A&#160;já se tý síle chtěl dostat na kobylku, chtěl jsem ji zkrotit a&#160;zároveň s&#160;ní žít v&#160;míru, sát tu sílu chaosu a&#160;ovládat ho a&#160;nechat se ovládnout. Když jsem viděl, že jsem dostal vlastní kus nekonečnýho ráje a&#160;pekla dohromady, byl jsem spokojenej. Srovnanej se vším, naplněnej po okraj. Stačilo mi ráno se probudit a&#160;slyšet křik a&#160;skřehotání červených arar s&#160;modrými křídly, a&#160;dostal jsem pekelnou chuť žít. Popadl jsem mačetu a&#160;prosekával se pralesem spolu s&#160;indiánama z&#160;Paraguaye, který jsem zaměstnal, aby se mnou chytili džungli pod krkem. Celé hodiny jsme postupovali dopředu, plavili se po řece, obhlíželi tukaní hnízda a&#160;tábořili pod hvězdama. Komáři na nás hodovali jak supi na mršině, ale já si vždycky zapálil viržinko a&#160;myslel na to, že už nikdy nebudu hnít v&#160;žádný smradlavý cele a&#160;že místo švábů teď mám šťavnatej hovězí stejk na rožni, kterej rozdělala drobounká indiánská žena mladýho paraguayskýho zedníka, co tady se mnou zkouší štěstí. Zaposlouchal jsem se do cinkání cínovýho nádobí, vyškrábal z&#160;kotlíku poslední kus mastný flákoty a&#160;představoval si Lidku, jak jede tryskem na koni vykácenou zelenou pastvinou, kovbojskej klobouk naraženej do čela, kostkovaná košile a&#160;ty úzký rajtky, co jí tak slušej. Královna brazilský džungle, pane jo!</p>
			<p class="MLP_text">Když byl prales na mým pozemku poraženej, nechal jsem na počest tak houževnatýho soupeře asi třicet procent divoký džung­le stát tak jako předtím. Ať si v&#160;ní havěť žije, jak si zamane, taky maj právo na svý. Všichni rozumbradové mě sice varovali před jaguárama, ale na jaguára platí flinta a&#160;k&#160;vypálený pastvině si netroufne. Občas sice nějakou tu krávu dostane, ale pak ho není těžký vystopovat, na to mám svý indiánský hochy. A&#160;na zbytek jsem zasel trávu s&#160;tuhýma listama, tlustou a&#160;vypasenou jako moji bílí a&#160;černí indičtí býci s&#160;rohama, že by se za ně nestyděl ani belzebub. A&#160;nechal jsem postavit domek s&#160;červenou střechou s&#160;taškama jako tam u&#160;nás a&#160;natřel jsem ho sám nažluto a&#160;ukázal ho Ludmile. A&#160;ta kývla hlavou a&#160;bylo to stejný štěstí, jako když mě pustili z&#160;lochu. A&#160;pak jsem pokračoval, sekal a&#160;sekal do svého života nabroušenou mačetou a&#160;střílel na anakondy z&#160;revolveru a&#160;pálil voňavý dřevěný uhlí z&#160;tropických velikánů, co neměly na mým pozemku místo. A&#160;byl jsem dravec a&#160;plnej šťávy a&#160;mízy z&#160;týhle nekonečný země, která byla mojí zemí beze smutku vyhnanství, beze studu a&#160;bez výčitek uchvatitelů, byl to můj a&#160;jenom můj život a&#160;nehodlal jsem si ho jakkoli nechat podělat nějakým žárlením, nebo vzpomínáním, nebo podobnýma vymoženostma městskejch měkkejšů s&#160;vydrhnutýma ručičkama. Nejsem žádnej Lála, abych se ohlížel zpátky!</p>
			<p class="MLP_text">Ale stejně jsem se jednoho dne ohlídnout musel. To když jsem jel s&#160;Lidkou do Států a&#160;musel jsem ze slušnosti poslouchat toho klavírního břinkala. Měl koncert v&#160;New Yorku a&#160;já neměl to srdce, abych Lidce zakázal na ten koncert jít. Tak jsme šli. Celá rodina. A&#160;dělal jsem, jako že se nic neděje, jakože co bylo, bylo, ale měl jsem intenzivní pocit, že toho chlapíka budu muset vykuchat nožem na kastrování býků. A&#160;Lidka s&#160;ním dokonce chtěla mluvit! A&#160;já věděl, že kdybych řek ne, tak že by se všechno jenom zhoršilo, ale samozřejmě nikdo se mě na to moje ne ani neptal, tak jsem ho ani nemoh říct. A&#160;jak s&#160;ním Lidka odešla do zákulisí na chvíli dlouhou jak celý nekonečný léto a&#160;podzim a&#160;zima dohromady, tak jsem myslel, že se nikdy nepřenesu přes tuhle vteřinu naprostý bezmoci. Bylo to stejný, jako když mě zatýkali, jako když mě esesák kopal do žaludku, byl to trest smrti, kterej se nade mnou vznášel celou dobu, když jsem byl zavřenej. A&#160;pak to najednou přešlo. Jako by mě pustili, jako bych pustil sám sebe.</p>
		</div>
</body>
</html>