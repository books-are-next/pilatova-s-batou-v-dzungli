<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-31</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-31" xml:lang="cs-CZ">
		<div class="Z-kladn--textový-r-meček">
			<p id="_idParaDest-28" class="MLP_UROVEN2_KAPITOLA">Dolores</p>
			<p class="MLP_text_bez1radku_-B-">Ledová žena</p>
			<p class="MLP_text_bez1radku_-12-0-">V&#160;našem domě v&#160;Sao Paulu, který mi teď patří, jsme vychovali mé tři dcery. Já, maminka Ludmila a&#160;táta Ljubodrag. Já se totiž rozvedla, protože můj brazilský muž nechtěl, abych studovala, a&#160;nechtěl, abych se stala právničkou, protože brazilská žena má být matkou, pak matkou a&#160;nakonec možná ještě babičkou. Roberto byl můj omyl. Krásný brazilský omyl. Vrazil klín do toho pochopení a&#160;harmonie nás tří&#160;– jedináčky Dojojó, Ljubodraga a&#160;Ludmily. Byla jsem vždycky romantická a&#160;brazilští muži jsou pro romantiku stvoření. Dokáží být galantní, šarmantní, velkorysí, nádherní. Dokud z&#160;vás neudělají matku svého dítěte. Pak je z&#160;vás najednou a&#160;navždycky jedním lusknutím prstu udržovatelka rodu. Musíte snést cokoli, abyste dobře zahrála tuhle roli. Každou nevěru, každý zákaz, každý pocit, že jste v&#160;moci někoho mnohem silnějšího, mnohem důležitějšího. Roberto byl z&#160;bohaté rodiny bývalých kávových plantážníků a&#160;otrokářský systém se mu až moc zabydlel v&#160;genech. A&#160;já jsem byla Baťová. A&#160;taky Srbínka. A&#160;Srbínky jsou hr a&#160;nemají rády, když jim nějaký plantážník, i&#160;když sexy a&#160;bohatý, chce říkat, co mají dělat. Tak jsem odešla. Když na mě poprvé vztáhl ruku. A&#160;nastěhovala jsem se zpátky k&#160;rodičům do našeho domu na svahu. Nikdy mi nic nevyčítali. Roberta rádi neměli a&#160;mrzelo je, že jsem si nevybrala nějakého evropského přistěhovalce. Maminka říkala, že brazilští muži jsou prostě jiní, ne horší nebo lepší, jen jiní. „Je to otázka kultury, víš,“ říkala a&#160;chtěla tím říct, že brazilští muži jsou neotesaní nadsamci, os machos. Vidí svět jinýma očima a&#160;nejsou zvyklí na kultivované ženy. Na Evropanky. Vzpomínala, jak když přijeli a&#160;holky Baťovy chodily v&#160;kalhotách, měli je tady za blázny. Ukazovali si na ně prstem a&#160;smáli se. Kalhotám ze salonu Hany Podolské! Kalhotám, za které by si tady mohli koupit krávu. Volové jedni! A&#160;když sedávala v&#160;továrně, celá vymydlená, voňavá a&#160;pracovitá a&#160;šla příkladem, že i&#160;ženy mohou pracovat v&#160;továrně, místní snědí muži blýskali bílými zuby a&#160;potají si ťukali na čelo, někteří si i&#160;uplivovali.</p>
			<p class="MLP_text">Jenže já byla zamilovaná, a&#160;co proti tomu zmůžou dobré rady rodičů, i&#160;když jsou to vaši nejlepší přátelé? Možná to ale byla i&#160;rebelie proti tomu, co mi pořád vyprávěli, proti všemu tomu evropanství. Možná jsem se jen chtěla konečně zařadit, splynout se zemí, kde žiju, s&#160;mou vlastní zemí. Bylo tedy logické, že si vezmu Brazilce. Teď vím, že to bylo jen hloupé. A&#160;když mi bylo nejhůř, v&#160;duchu jsem volala: „Dědečku, pomož mně!“ Myslela jsem na něj. Jeho fotku jsem měla v&#160;peněžence. A&#160;v&#160;hlavě jeho příběh. Jeho potupu. A&#160;když jsem pak konečně studovala vysněná práva, tu fotku jsem z&#160;peněženky nevytáhla a&#160;před každou zkouškou jsem ji pro štěstí políbila. Můj muž samozřejmě chtěl, abych nosila v&#160;peněžence jeho fotku. Rozuměla jsem mu, ale nikdy jsem si ho do peněženky nedala. Jde o&#160;to, že když jsem se rozvedla, konečně jsem si přiznala, kdo doopravdy jsem. Vnučka Bati a&#160;dcera Srbína. A&#160;takové umějí střílet, protože je to naučila máma. Moje máma uměla hrát na piano, pohybovat se v&#160;té nejvyšší společnosti, kreslit a&#160;šít a&#160;střílet z&#160;flinty značky Mauser ráže 22. Naučil ji to jako malou holku na zahradě za domem Jan Antonín. Já jsem taky žebronila, aby mě to naučila. Stejně jako ona, když byla malá. Tak jsme spolu chodívaly střílet do zapadlých koutů zahrady ve vile v&#160;Batatubě. Máma připevnila na strom velký terč a&#160;řekla: „Nejdůležitější je postoj. Musíš se postavit tak, aby se ti netřásla ruka.“ Měla i&#160;kulovnici a&#160;revolver. Mohla jsem si vybrat. Já měla nejraději malorážku. Revolver je moc titěrný, ani správný postoj ti nemusí pomoct, když míříš. Když jsem střílela, byla jsem dobrá. Stejně dobrá jako máma. A&#160;když jsem zamířila, stávala se ze mě ledová žena.</p>
			<p class="MLP_text">V Brazílii byla zrovna sedmdesátá léta a&#160;vypadalo to, že pokud vojáci neudělají pořádek, vezmou to i&#160;tady do ruky komunisti. Byli jsme přesvědčení, že to hrozí. A&#160;vyděšení. Naši utíkali tak daleko, aby je komunismus dostihl i&#160;tady za mořem. Kdyby se brazilští komunisti dostali k&#160;moci, kdoví, jak by to tady s&#160;námi dopadlo. Poslali by nás zpátky ke komunistům do Československa? Před vojenským převratem byly v&#160;Sao Paulu na denním pořádku přestřelky mezi guerillou a&#160;vojáky, pouliční požáry, které měly v&#160;bohatých čtvrtích vyvolat zmatek. A&#160;účinkovalo to dokonale. Ohně hořely, všude se stávkovalo, bojovalo za lepší zítřky i&#160;za status quo. Všichni najednou patřili do nějakého tábora a&#160;brazilská houpavá netečnost a&#160;nezájem o&#160;politiku byly pryč. Najednou měli všichni silné názory, silné řeči. Ve vzduchu čpěly zbytky revolučního osmašedesátého roku v&#160;Evropě, který se sem jako všechno dostal se zpožděním. Každá diktatura je obludná. Děsivá. Ale když jsme se museli rozhodovat, dávali jsme jednoznačně přednost té pravicové. V&#160;té době v&#160;Brazílii nic jiného než ty dvě diktatury k&#160;mání nebylo.</p>
			<p class="MLP_text">Jednou jsem se vrátila z&#160;přednášky, doma byla služebná a&#160;moje malá dcera Roberta. Ostatní šli někam na koncert nebo do kina, už přesně nevím, kam se všichni poděli. Ve vedlejší ulici někdo založil velký oheň. Viděla jsem, jak se rojí lidé. Rychle jsem vběhla do domu, abych varovala služebnou Rosangelu a&#160;vzala si z&#160;komory pušku. Když jsem byla v&#160;obývacím pokoji, uslyšela jsem, jak někdo lomcuje hlavní brankou před vchodem. Slyšela jsem tlumené nadávky, protože zámek byl bytelný a&#160;nešel jen tak vypáčit. Nebyla jsem strachy bez sebe. Jen jsem si rychle nachystala náboje do flinty. Jemně, přesně a&#160;rychle. Zacvakla jsem hlaveň. Služebná se s&#160;malou Robertou zamkly v&#160;ložnici a&#160;já vyšla hlavním vchodem ven. Zhasla jsem světla. Všechno se ponořilo do tmy, v&#160;níž jsem nebyla vidět, protože jsem na sobě měla černé kalhoty a&#160;černou hedvábnou halenku s&#160;mašlí. Dům je na svahu a&#160;já se jak hbitá černá veverka vyšplhala na nejvyšší místo k&#160;rozložitému akátu. Viděla jsem je oba. Svítila na ně pouliční lampa. Oni mě vidět nemohli. Dva muži. Oba vysocí. Ideální terče. Chtěli využít zmatku v&#160;ulici a&#160;vykrást dům. Kdoví, co vlastně chtěli. Stála jsem na svahu a&#160;nevěděla, jestli mají taky zbraň. Jen jsem na ně namířila tu svou. Opakovačku s&#160;tupou hlavní a&#160;pořádnými ostrými náboji. Když se natahuje kohoutek, cvakne to v&#160;ní. Klak. Klak. Ulice jako by najednou přestala hořet. Bylo jen ticho všude kolem. Dům a&#160;v&#160;něm moje dítě. Já a&#160;ta zbraň. Led v&#160;hlavě, led v&#160;žaludku. Led. Teď. Natáhla jsem spoušť. Cvaklo to. Klak. V&#160;tichu se to muselo donést až k&#160;těm dvěma. Mířit budu doprostřed čela. Podívali se směrem ke mně. Věděla jsem, že jsem schopná jednoho z&#160;nich zastřelit, pokud udělá něco, co nemá. A&#160;pak toho druhého. Pokud vystřelí oni, budu rychlejší. Nevystřelili. Začali couvat. Vidět mě nemohli, ale museli slyšet to cvaknutí. Když o&#160;tom ale přemýšlím dnes, mám dojem, že to zkrátka není možné. Bylo to moc daleko, nemohli nic slyšet. A&#160;stejně vím, že ho slyšeli. Díky tomu tichu, které se udělalo kolem nás tří. Jako zvuková kapsle, v&#160;níž se cvaknutí rozlehlo tak, že se dostalo až k&#160;jejich mozkům, a&#160;oni začali couvat. Pomalu, ale couvali pryč. Pryč od našeho domu. Pryč z&#160;mého života. A&#160;s&#160;nimi vycouval strach. Od&#160;té doby jsem nikdy neměla doopravdy strach, co se mnou bude. Co si počnu se svým životem, jak vychovám sama tři děti, ani co budu vlastně dělat. Natáhla jsem spoušť a&#160;stačilo zamířit, stačilo vystřelit.</p>
		</div>
</body>
</html>