<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_UROVEN2_KAPITOLA ParaOverride-2">Edita</p>
			<p class="MLP_text_uprostred_-B- ParaOverride-1">(Dcera Jana Antonína Bati)</p>
			<p class="MLP_text_bez1radku_-12-0-">Jako bych pořád ještě jela tím vlakem. Celý život mi od té doby připadá jako nekonečná jízda vlakem. Krajina se míhá za oknem a&#160;věčně se stmívá. Někdo mě má čekat na peroně, ale nevím kdo a&#160;nevím to jistě. Všude jsou maďarské nápisy. Je mi patnáct. Na hubených, čapích nohách s&#160;velkými koleny bavlněné podkolenky z&#160;angorské vlny, přestože je červen. Protivně škrábou a&#160;pořád se mi smekají z&#160;lýtek, rolují se u&#160;kotníků a&#160;musím si je pořád vytahovat nahoru. Pletla je ale stařenka Hrušťáková z&#160;Hradišťa, a&#160;ta na svoje angoráky nedala dopustit a&#160;stříhala je dohola. Jejich rubínové oči a&#160;hebká, jemná srst, která se potom kdovíproč promění na kousavou vlnu. My děti Baťovy musíme ty protivné ponožky a&#160;všechno, co stařenka uplete, nosit. Mám pocit, jako by se ten vlak nikdy nezastavil. Vlastně jsem z&#160;něj ani nevystoupila. Jako bych nevystoupila na nádraží v&#160;Budapešti, jako bych se pořád držela tatínkova sekretáře za ruku, i&#160;když už jsem byla velká a&#160;nehodilo se to. Pak jsem se za ním dívala ušmudlaným okýnkem na brněnském nádraží. Dodnes mám o&#160;vlacích zvláštní sny. Dodnes mě čas od času v&#160;noci odvážejí. V&#160;noci bývám uprchlicí.</p>
			<p class="MLP_text_-0-12-">Věděla jsem ale, že to zvládnu. Říkala jsem si, že to bude jen mžik, taková zkouška odvahy, a&#160;že v&#160;ní jistojistě obstojím. Vždycky mi říkali, že jsem odvážná školačka a&#160;že jsem chytrá. Dobře jsem se učila, šly mi jazyky, němčina, angličtina, francouzština, to byla vždycky hračka. Když jsem ale nastupovala do vlaku a&#160;pan sekretář mi říkal, že nesmím zaspat a&#160;musím vystoupit na hlavním nádraží v&#160;Budapešti, zalitovala jsem, že jsem se neučila maďarsky, že mě to nikdy v&#160;životě nenapadlo. Měla jsem jen malou látkovou taštičku, s&#160;kufrem by každý poznal, že jedu někam na dlouho. V&#160;taštičce kapesníky, třicet českých korun v&#160;kožené peněžence a&#160;maminčinu kolínskou, kterou si doma zapomněla, když odjížděla s&#160;Jeníkem a&#160;Mařenkou jinou trasou přede mnou, aby náš útěk nebyl nápadný. Před domem hlídali dva esesáci, ale nikoho z&#160;nich nenapadlo, že vzadu v&#160;zahradě je malá zarostlá branka, která vede do školní zahrady. Dal ji pro nás udělat tatínek, když jsme chodili my tři holky a&#160;Jeník do obecné školy, abychom to měli blíž. Doma jsem nechala všechno. Do dubové skříňky jsem zamkla nejoblíbenější panenky, kuchyňské nádobíčko, plyšového psa, medvěda Beara a&#160;zajíce Chrupku, ani nevím proč, bylo mi už patnáct, kulmovala jsem si zrzavé vlasy a&#160;pod zelené oči malovala černé, tenké linky. S&#160;panenkami jsem si dávno nehrála. Klíček od skříňky jsem si uvázala na lněný provázek a&#160;pověsila kolem krku. Malý stříbrný klíček u&#160;sebe nosím dodnes v&#160;kapse. Když jsem nervózní, pevně ho stisknu a&#160;objedu prsty všechny jeho hrany, zatlačím do dlaně, až to zabolí. Někdy vzpomínám na věci ve skříňce, jestli tam ještě jsou, jestli třeba neobživly a&#160;neutekly, nesedly taky na nějaký vlak, který by je odvezl za mnou. Čekala bych na ně na peroně v&#160;potemnělé Budapešti a&#160;pak bych je na velké zaoceánské lodi všechny hezky vyčistila, a&#160;až bychom přistáli, uložila na jejich nová místa a&#160;naučila je jazyk nové země, a&#160;už by se jim nikdy nestýskalo. Jestlipak někdo tu skříňku vypáčil a&#160;moje hračky hodil na smetiště? Nebo si s&#160;nimi hrály jiné děti? Děti koho? Děti esesáků, nebo děti komunistických papalášů, kteří se všichni roztahovali v&#160;našem domě ve Zlíně? Tatínek pak o&#160;tom napsal dokonce básničku. Desátého ledna 1941. Jmenovala se</p>
			<p class="MLP_verse_-I-_-0-12-">ZABRANÝ DŮM</p>
			<p class="MLP_verse_-I-_-0-12-">Náš dům a&#160;naše zahrada, z&#160;našeho vzrostlého potu<br/>zabrány byly cizinci, co obsadili zemi,<br/>po našich podlah kobercích křápe krok jejich botů<br/>tak, jak hlas jejich v&#160;rozhlase křápe nám nadějemi.</p>
			<p class="MLP_verse_-I-_-0-12-">Křápou tam svými podpatky, kde dětí mých pláč prvý<br/>se rozléhal za šťastných let svobody lidu, slova,<br/>a&#160;proto jen, že nesměli jsme hájit vlast svou krví,<br/>tož Golgota nás čeká všech, ten národ zas a&#160;znova.</p>
			<p class="MLP_text">Vždycky když teď jedu někam vlakem a&#160;nastoupím, dívám se, jestli je to blízko k&#160;záchodům, protože tenkrát jsem díky nim proklouzla vojákovi s&#160;hakenkrajzem na rukávu. Když jsem uslyšela, že začínají na hranici kontrolovat doklady, vyběhla jsem na záchod, ale nezamkla jsem dveře. Voják zprudka otevřel a&#160;já se tiskla ke stěně za nimi. Vlak se zhoupl a&#160;on je zase s&#160;bouchnutím zavřel. Stála jsem tam proměněná v&#160;stín, v&#160;nepatrnou, šedou ploštici a&#160;zírala na špinavé umyvadlo a&#160;do popraskaného zrcadla. Dodnes si dokážu vybavit levandulově nažluklý pach zbytku mýdla a&#160;drobný vzorek na zmuch­laném, tisíckrát vypraném ručníku. Pozorovala jsem každý detail, zkoumala jsem každou molekulu vzduchu, každou studenou kapku potu. Doteď bych mohla zpaměti namalovat všechny praskliny na tváři otřískaného zrcadla. Nemodlila jsem se. Měla jsem pocit, že by mě v&#160;tu chvíli bůh neslyšel. Možná kvůli válce, která měla začít, možná kvůli klapotu železných kol vlaku o&#160;kolejnice, možná proto, že jsem se styděla prosit o&#160;svůj život. Protože kdybych o&#160;něj prosila, znamenalo by to, že o&#160;něj opravdu jde. A&#160;to jsem nechtěla připustit. Říkala jsem si pořád dokolečka větu, kterou jsem zaslechla, když tatínek mluvil s&#160;panem hlavním účetním Františkem Muškou. Říkal mu: „Víte, Franku, co je nejhorší? Když je člověk připosratej.“ A&#160;já jsem rozhodně nechtěla být připosratá. Snažila jsem se ale vtisknout si všechno pevně do paměti, protože jsem o&#160;tom chtěla tatínkovi později vyprávět. Chtěla jsem si všechno na tom záchodě zapamatovat. Chtěla jsem se to špinavé místo naučit nazpaměť. Když jsem měla pocit, že už není nic, co bych mohla zapomenout, vrátila jsem se do kupé. Přitiskla jsem nos na okno, bylo chladné, venku se stmívalo a&#160;vlak vjížděl do maďarských rovin a&#160;supěl, otřásal se nevolí, vibroval mi v&#160;hlavě. Byl jako neklidné zvíře, břicho plné osudů, které veze kdovíkam. Každopádně ten můj úplně jiný život začal v&#160;tomhle vlaku. V&#160;Budapešti jsem vystoupila na peroně, posadila se na nástupišti na lavičku a&#160;čekala. Nikoho nenapadlo dát mi nějaké maďarské peníze. Měla jsem hlad a&#160;žízeň, a&#160;už jsem tedy začínala být víc než připosratá. Jak tma houstla, lezly mi do hlavy různé představy o&#160;tom, že mě, Jeníka, Mařenku a&#160;maminku Maju zase chytili esesáci jako poprvé, když jsme se pokoušeli utéct ze Zlína, a&#160;nepovedlo se nám to. Zvláštní je, že po všech těch letech si vybavuju jen cestu vlakem, a&#160;ne ten první útěk. Možná proto, že tak neslavně dopadl.</p>
			<p class="MLP_text">Válka pro mě začala kyticí rudých růží se sametovými okvětními plátky. Maminka ji dostala od esesáků, když přijeli do Zlína. Byli tak protivně vlezlí a&#160;zdvořilí. Celí černě a&#160;zlověstně vyfešákovaní páchli mýdlem a&#160;neznámou značkou vody po holení. Její vůně připomínala naftalín a&#160;neředěný líh. Svěžesti v&#160;ní bylo málo. Táhla z&#160;ní smrt. Zazvonili, nikoho se neptali a&#160;vrazili mamince Maje do ruky tu kytici. „Pro paní šéfovou,“ zasmál se ironicky jeden. Bylo to jak z&#160;nějaké zlověstné pohádky. Černá uniforma s&#160;lebkami a&#160;rudé růže. Maminka nic neřekla, tu kytici si toporně vzala a&#160;nepřivoněla k&#160;ní. Jen pokývala hlavou a&#160;nezdvořile se hned rozloučila. Růže pak hodila na hnůj. Jenže někdo si těch růží na hnoji musel všimnout. Někdo nás poprvé bedlivě sledoval.</p>
			<p class="MLP_text">A&#160;pak ten první, nedomyšlený a&#160;příliš zbrklý útěk narychlo. Jeník s&#160;horečkou zabalený v&#160;kožešinách a&#160;dekách v&#160;autě, zasněžené cesty, chumelenice. Tenké krystalky ledu na okýnku. Tatínek byl v&#160;Polsku a&#160;my jsme se za ním snažili dostat přes hranice. Nebylo to daleko, ale řidič neviděl dobře na cestu a&#160;jel krokem. A&#160;najednou kolem auta kruh vojáků. A&#160;halt a&#160;kam jedete a&#160;proč v&#160;takovém nečase?! Už neměli v&#160;rukou rudé růže, ale samopaly. Maminka nebyla schopná ze sebe nic vypravit, ale řidič se vzpamatoval a&#160;tvrdil, že jedeme s&#160;malým Jendou do nemocnice, ale že se v&#160;chumelenici ztratil a&#160;neví, kde přesně jsme. Voják štěkl, že zpátky, že krankenhaus je ve Zlíně taky. Pak se čekalo celé jaro na další pokus. Všechno je to tak dávno, jaro bylo před staletími, a&#160;já teď sedím na nádraží Keleti v&#160;Budapešti. Je nad ránem, na bledém nebi se začínají objevovat první váhavé stíny mraků. Jsem ráda, že mám ty škrábavé podkolenky, tisknu si kolena k&#160;bradě a&#160;přemýšlím, co by dělala stařenka Hrušťáková, kdyby pro ni nikdo nepřišel. Co by si koupila za třicet českých korun? Sedla by si na schody před nádraží a&#160;pletla by ponožky? Uklidňoval by ji cinkot jehlice o&#160;jehlici? Žebrala by? Sedla by na vlak a&#160;jela by zpátky? Nebo by šla telegrafovat na poštu? Komu? Kam? Do protektorátu, nebo do Polska na číslo, které jsem se měla naučit nazpaměť a&#160;nesměla jsem si ho nikam napsat, ale měla jsem volat až v&#160;případě ohrožení života? Průvod představ, jedna za druhou, jedna nesmyslnější než druhá. Když už jsem se zvedala z&#160;lavičky, že obejdu všechna nástupiště, objevil se pod obrovským obloukem a&#160;sochami, co vypadají jak z&#160;pohádky o&#160;obrech, tatínkův řidič. Neměl obvyklou uniformu, ale nenápadný oblek, poznala jsem ho však podle širokých ramen a&#160;nervózní chůze. Než ke mně zamířil, opatrně se rozhlížel kolem sebe. Pomalu jsem zvedla ruku a&#160;zamávala na něj. Musela jsem se přinutit k&#160;tomu, abych se k&#160;němu ledabyle loudala, a&#160;nevrhla se mu kolem krku a&#160;nerozbrečela se štěstím. Ještě než jsem se ale zvedla z&#160;lavičky a&#160;zamířila k&#160;němu, sundala jsem si ty strašné stařenčiny podkolenky, zmuchlala je do kuličky a&#160;nacpala do plátěné tašky.</p>
		</div>
</body>
</html>