<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-37</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-37" xml:lang="cs-CZ">
		<div class="Z-kladn--textový-r-meček">
			<p id="_idParaDest-34" class="MLP_UROVEN2_KAPITOLA">Dolores</p>
			<p class="MLP_dopis_bez1radku_-I-">„Vlastně ho nepřekvapovalo nic na ničem. Ukázalo se, že celá stavba civilizace je vybudována z&#160;nepevné směsi tekutého písku a&#160;fantazie.“</p>
			<p class="MLP_dopis_podpis_-I-">Kate Atkinson</p>
			<p class="MLP_text_bez1radku_-B-">Praha volá Zlín</p>
			<p class="MLP_text_bez1radku_-12-12-">Čistím ten lustr jednou za rok. Kapka křišťálového světla ke kapce. Železná konstrukce. Skleněné slzy. Jednou si služka chtěla ušetřit práci, a&#160;místo aby lustr při čištění obešla, kroutila s&#160;ním tak dlouho, až jí spadl na hlavu. Naštěstí to přežila. Letos čistím lustr sama, několik dní pečlivě ukládám na bílý ubrus staré křišťálové kapky s&#160;tenkými drátěnými háčky. Drátky jsou zrezivělé, některé se mi lámou pod prsty. Musím v&#160;Sao Paulu koupit jiné, ale pořád to odkládám, protože to už nebudou naše staré háčky. Budou to nové a&#160;úplně jiné háčky Poslouchám Chopina. Není to ale ono. Z&#160;hi-fi věže to zní příliš dokonale, mrtvolně. Starý maminčin klavír stojí trpělivě pod plachtou a&#160;už dlouho ho nikdo nenaladil, natož aby na něj hrál. Vrství se na něm její a&#160;dědečkovy české knihy, které se snažím opravit, zbavit červotočů a&#160;jiných zakuklených hmyzích vetřelců, které sem vysílá zapomnění. Čistím lustr, jako jsme ho čistili pokaždé před Vánoci, aby se všechna ta nádhera leskla a&#160;třpytila, odrážela světlo a&#160;boží milost na Štědrý den. Vůně mýdla, rozpuštěného másla z&#160;kuchyně, leštidla na sklo, měkkých hadýrek a&#160;maminčin klavír z&#160;obývacího pokoje. Je uklidňující to každý rok opakovat, přestože teď už lustr nečistím na Vánoce, ale kdy mě to zrovna napadne. Čistit lustr. Poslouchat Chopina a&#160;myslet na Babiše. To je prý dnes ministr financí. Andrej Babiš mi totiž nedávno napsal dopis. Byl v&#160;hezké obálce s&#160;hlavičkou a&#160;napsaný anglicky. To mě naštvalo. Přece jsem s&#160;ním na autogramiádě dědečkova románu mluvila česky. On mluvil slovensky a&#160;já česky. Tak proč mi teď proboha píše anglicky, když na konci dopisu připojil kopii naší společné fotky z&#160;té autogramiády. Asi ten dopis poslala jeho sekretářka, která se sice snažila, ale výsledek je ten, že jsem se naštvala, ještě než jsem ten dopis začala číst. Anglicky! Anglicky umím dobře, vždyť mám ve Státech tetu a&#160;bratrance, ale že bych chtěla číst anglicky dopisy o&#160;českých záležitostech, to mi připadá směšné. No dobře, sama sobě jsem přikázala nebýt podrážděná a&#160;začetla jsem se do toho psaní. Pan Babiš chtěl, abych ho podpořila ve volbách, protože si vždycky vážil mého dědečka a&#160;celého baťováckého odkazu. Nemohla jsem tomu dopisu uvěřit. Člověk, jehož firma Agrofert vlastnila náš zámek v&#160;Napajedlích až do roku 2008, a&#160;pak ho zase prodala, mi anglicky píše, abych ho podpořila ve volbách. Nevím, jestli to něco o&#160;něčem vypovídá. Na to si netroufám, na takové úvahy. Jen o&#160;tom přemýšlím a&#160;čistím maminčin lustr. Chtěla bych vědět, co si o&#160;tom Ludmila Baťová myslí. Vidím ji, jak výhružně klape čaganem, který když byla starší, už skoro neodkládala, ale který jí nebránil jezdit rychle na koni a&#160;v&#160;autě nebo rázovat rozčíleně po pokoji, když ji něco popudilo. Vím, co by řekla: „Co si ten chlap vlastně o&#160;sobě myslí?! Ten má nápady jak staré schody!“ A&#160;taky vím, co by panu Babišovi odepsala. Zkouším si to představit co nejpřesněji. Sedám k&#160;počítači a&#160;píšu. Kontroluju slova, kterými si nejsem jistá, ve slovníku. Cítím, že některé věty znějí asi nepodařeně, ale je mi to jedno.</p>
			<p class="MLP_dopis_podpis_-I-">25. 9. 2013</p>
			<p class="MLP_dopis_bez1radku_-I-">Vážený pane,</p>
			<p class="MLP_dopis_bez1radku_-I-">dostala jsem Váš dopis a&#160;velmi jsem přemýšlela nad jeho obsahem. Jsem šťastná, že máte tak veliký zájem o&#160;podnikovou filozofii firmy Baťa, a&#160;vážím si toho, že uznáváte obrovský přínos díla mých předků&#160;– Tomáše Bati staršího a&#160;Jana Antonína Bati. Tomáš Baťa senior, můj prastrýc, také začínal od nuly, s&#160;velkou vytrvalostí, inteligencí a&#160;pílí, oběťmi a&#160;schopnostmi vybudoval vážený a&#160;skvělý podnik, kterému však šlo především o&#160;blaho a&#160;důstojnost člověka. Když tragicky zahynul, jeho firma zaměstnávala 16 000 lidí a&#160;byla právem známá po celém tehdejším Československu. Na jeho přání, vyjádřené v&#160;poslední vůli, koupil po jeho smrti celý podnik a&#160;ujal se vedení jeho bratr Jan Antonín Baťa. Do roku 1939, kdy musel opustit svou vlast, protože mu hrozilo smrtelné nebezpečí ze strany nacistů, jeho podniky v&#160;Československu a&#160;v&#160;zahraničí zaměstnávaly 116 000 lidí. Jeho projekty, které zrealizoval ve Zlíně a&#160;v&#160;celé zemi, se ani nedají spočítat. Od stavby druhé nejvyšší budovy v&#160;tehdejším Československu&#160;– tzv. budova 21 neboli „Jednadvacítka“ nebo Baťův mrakodrap, či vytvoření exportérské firmy Kotva&#160;– jež vznikla především proto, aby bylo možné dostat z&#160;československého území zejména židovské zaměstnance a&#160;techniky, kterým hrozilo nebezpečí ze strany nacistů, a&#160;zachránit jim tak život. Tímhle způsobem dokázal zaměstnat v&#160;zahraničních továrnách více než tři sta židovských rodin.</p>
			<p class="MLP_dopis_-I-">Jenže život je zvláštní, pane Babiši. Ani tohle, ani tajná finanční podpora 800 protifašistických odbojových buněk na Slovensku, ani finanční podpora tehdejší exilové vlády či zakoupení tří válečných bombardérů Spitfire, aby na nich mohli létat a&#160;bojovat čeští piloti v&#160;Anglii proti nacistickým okupantům, ani tohle všechno nestačilo na potvrzení jeho čestné povahy a&#160;zejména věrnosti své zemi a&#160;svému lidu, patriotismus, který přetrval i&#160;v&#160;dalších generacích. Jan Antonín Baťa byl odsouzen v&#160;roce 1947 k&#160;patnácti letům nucených prací a&#160;jeho podniky byly znárodněny v&#160;roce 1945, a&#160;aby za ně komunistický režim nemusel zaplatit náhradu, byly kriminálním způsobem zkonfiskovány. V&#160;roce 2007, po šedesáti letech a&#160;po dvaačtyřiceti letech, jež uplynuly od jeho smrti, byl rehabilitován na bázi technicky nulové validity rozsudku. „Zločin“, za nějž byl odsouzen, nebyl žádný zločin. Důkazy, jež nezpochybnitelně potvrdily jeho nevinu, nebyly v&#160;době procesu uznány. Jeho odsouzení byl podvod. Tohle všechno je zdokumentováno a&#160;popsáno v&#160;historickém dopise, jejž zaslal na brazilské ministerstvo zahraničí, tzv. Itamarati, tehdejší brazilský velvyslanec v&#160;Praze Décimo Coimra, který byl „souzení“ přítomen. A&#160;největší lží je tvrzení, že konfiskace jeho majetku se odehrála kvůli příslušnosti k&#160;jednomu z&#160;Benešových dekretů, konkrétně dekretu č. 108. Je to lež! Tento dekret nemůže být v&#160;tomto případě uplatňován. Tehdejší komunistický režim se zmocnil jeho majetku a&#160;majetku jeho manželky, stejně jako se to dělalo za dávného středověku, podle práva zisku a&#160;lži, šlo o&#160;porušení ústavy a&#160;tehdejších československých zákonů, jejichž staletá platnost byla pošpiněná tou nejhorší nespravedlností.</p>
			<p class="MLP_dopis_-I-">Jan Antonín Baťa byl komunisty ostouzen před svou zemí a&#160;svým lidem jako „kolaborant a&#160;nepřítel“. Jeho postoj, kdy za války nevydal prohlášení, jež by podporovalo Spojence, protože nechtěl vydat všanc nacistům svých 35 000 zaměstnanců a&#160;část své rodiny, která nestihla včas uprchnout a&#160;které musel zanechat v&#160;nacisty okupovaném Zlíně, ho v&#160;roce 1942 stála zápis na tzv. „černou listinu Spojenců“. Totalitní československá komunistická vláda se dokonce pokoušela zmocnit jeho majetku v&#160;Brazílii! Brazilská justice však uznala Jana Antonína Baťu za jediného legitimního majitele Baťa AS Zlín a&#160;navíc mu poskytla brazilské státní občanství, protože to považovala za zájem brazilského národa.</p>
			<p class="MLP_dopis_-I-">Vy, pane Babiši, umíte pracovat, víte, jakou to dá práci vytvořit úspěšnou firmu a&#160;být zodpovědný za 35 000 lidí. Představte si tedy, že by vás někdo odřezal od možnosti pokračovat v&#160;práci započaté bratrem, přičemž byste ztrojnásobil počet zaměstnanců a&#160;po dvaceti letech tvrdé práce byste se stal obětí nespravedlnosti, podvodu a&#160;ze dne na den by vám všechno ukradli. A&#160;přesto by vám zbyly síly na to, abyste v&#160;brazilské džungli vybudoval čtyři města.</p>
			<p class="MLP_dopis_-I-">Dnes je, vážený pane, majetek Jana Antonína Bati i&#160;přes jeho rehabilitaci českou vládou nadále rozkouskován, rozprodáván, jako by se nic nestalo. Představitelé státu dělají hluché a&#160;soudní tribunály poplatné nejrůznějším politickým machinacím se nezdráhají vynášet rozsudky proti spravedlivým nárokům legitimních dědiců tohoto velikána. Je to hanba pro zemi, která během staletí plodila tak skvělé lidi, schopná urychlit vývoj civilizace si dnes protiřečí, vytahuje a&#160;získává peníze, jež byly tak ostudným způsobem ukradeny jednomu z&#160;největších českých patriotů. Šokující bylo například prohlášení pana prezidenta, jenž obdivoval genialitu budovy č. 21 ve Zlíně a&#160;pojízdnou kancelář Jana Antonína Bati, již můj dědeček nechal postavit. Pan prezident Zeman se v&#160;tisku, který sleduji, vyjádřil takto: „Protože Česká republika na tom není ekonomicky dobře a&#160;jsou daleko potřebnější investice než revitalizace Vavrečkovy vily jako prezidentského sídla, tak se domnívám, že by stačila skromná kancelářička s&#160;předpokojem právě symbolicky v&#160;21. budově, kde bych mohl přijímat návštěvy během svých cest po celé Moravě a&#160;Slezsku, nejen ve Zlínském kraji.“ Jeho excelence pan prezident si nějak nevšimnul, že se jedná o&#160;budovu, která byla UKRADENA!</p>
			<p class="MLP_dopis_-I-">Souhlasím s&#160;Vámi, že Češi mají ohromný potenciál. Historie to potvrzuje. Ne ta, jež byla přepisována totalitní vládou, ale ta opravdová. Tu, kterou tvořili opravdoví vlastenci, již se nikdy nestyděli za to říkat: „Já jsem Čech.“ Přestože tuto zemi miluju celým svým srdcem, musím České republice připomenout, že nikdy nezíská respekt Evropské unie či světa, dokud neodstraní tuhle nespravedlnost, díky níž podvodně ukřižovala jednoho ze svých nejlepších a&#160;nejvěrnějších synů.</p>
			<p class="MLP_dopis_-I-">Stejně tak nechápu, v&#160;čem by Vám mohla moje politická podpora ve Vašich dobrých úmyslech pomoci a&#160;zda by mohla pomoci mé rodině ve smyslu, abychom se mohli představit, poznat a&#160;vyměnit si názory s&#160;českými politiky. O&#160;což se snažíme. Jenže jsme „tabu“ a&#160;vláda před námi utíká jako poplašené dítě před možností, abychom si společně sedli a&#160;alespoň se vyslechli navzájem. Promluvit si, vyměnit si názory, a&#160;jak se dnes říká, něco dojednat.</p>
			<p class="MLP_dopis_-I-">Já jako občanka vidím Vaši iniciativu pozitivně, Vaši odvážnou starost o&#160;odkaz našich předků, jejichž památka nám, dědicům v&#160;Brazílii a&#160;ve Spojených státech, dává sílu bojovat za spravedlnost.</p>
			<p class="MLP_dopis_-I-">Slušnost a&#160;poctivost se dnes moc nenosí. Ale nemůžeme mlčet. Korupce krátí intelektuální a&#160;podnikatelské schopnosti. Je třeba zvítězit nad pýchou a&#160;egoismem a&#160;především myslet na krásné mladé české lidi, tak plné života, naděje, ale bez příležitostí, spoutané systémem, kdy se úspěch neodpouští.</p>
			<p class="MLP_dopis_-I-">Mám neustále na paměti slova mého prastrýce Tomáše seniora, který říkal ohledně řízení společnosti: „Pokud začnete myslet jen sami na sebe, řítíte se do záhuby.“</p>
			<p class="MLP_dopis_-I-">A&#160;jednou říkali Janu Antonínu Baťovi: „Pane Baťo, vy jste tvořil celá impéria!“ A&#160;Jan Baťa odpověděl: „Ne, já jsem tvořil lidi.“</p>
			<p class="MLP_dopis_-I-">Takže, pane Babiši, moc Vám děkuji, že jste si na mne vzpomněl, abych Vás podpořila ve Vaší předvolební kampani a&#160;ve Vašem životním poslání. Nemohu ji však soudit, ať je, jaká je. Ale máte příležitost skutečně věci začít dělat jinak, než jak bylo zvykem. A&#160;Vaše snažení posoudí jedině dějiny.</p>
			<p class="MLP_dopis_-I-">Miluji Českou republiku a&#160;vždy, když mohu, navštěvuju tu krásnou zemi mých předků, kteří zde žili pět století. Přes všechnu nespravedlnost se snažím šířit v&#160;zemi, kde jsem se narodila, její kulturu a&#160;krásu.</p>
			<p class="MLP_dopis_-I-">V&#160;polovině října cestuji do Spojených států a&#160;do Prahy se podívám v&#160;příštím roce 2014. Díky za nabídku Vaší pohostinnosti a&#160;chtěla bych i&#160;já Vás pozvat, pokud si budete chtít odpočinout (já vím, že my podnikatelé neznáme prázdniny), abyste mne navštívil na mé skromné farmě jako můj zvláštní host.</p>
			<p class="MLP_dopis_-I-">Přeju mnoho zdraví a&#160;úspěchu ve volbách Vašemu hnutí ANO.</p>
			<p class="MLP_text_-12-0-">Pamatuju si moc dobře na to, jak jsem byla poprvé v&#160;Bojnici. V&#160;nejkrásnějším zámku ve střední Evropě, jak tvrdila průvodkyně. V&#160;roce 1939 ho koupily Baťovy závody sídlící v&#160;nedalekém Partizánském neboli Baťovanech. Děda mi vyprávěl, kolik stály investice do místních lázní, a&#160;sliboval mi, že se tam jednou společně vycachtáme v&#160;termálních pramenech. Ukazoval mi taky jednu báseň, kterou o&#160;Bojnici napsal, když ho tady v&#160;Brazílii začalo trápit revma a&#160;on se toužil jet léčit do Bojnice:</p>
			<p class="MLP_verse_-I-_-12-0-">Větší trápení snad není<br/>na revma či suché dření.<br/>V&#160;kostech krouhá svalů křeče,<br/>trvají, těm neuteče<br/>nikdo.&#160;– Uleví jen klení<br/>a&#160;to jen pro okamžení.</p>
			<p class="MLP_verse_-I-_-12-0-">Chlapa&#160;– obra&#160;– dření změní<br/>v&#160;pesimistu bez nadšení,<br/>jak by síla těla jeho<br/>nechala jej bezmocného.</p>
			<p class="MLP_verse_-I-_-12-12-">Bahno Píšťan, od Teplice,<br/>co jsme měli v&#160;republice,<br/>žel se tady nedostane,<br/>zvlášť dokud válka plane.<br/>Vykoupat se u&#160;Bojnice<br/>toť lék proti revmatice.</p>
			<p class="MLP_text">Jednou tam spolu pojedeme. Vezmeme si nějaké staré plavky, aby je mohlo bahno klidně zničit, a&#160;vyrazíme tam. „To budeš, cérečko, čubrnět.“ Místo toho čubrním na jeden povedený článek na internetu: „<span class="MLP_znak_kurziva_11b">Baťovská doba, kdy průmyslník koupil zámek, na Slovensku vlastnil rozsáhlé majetky, obuvnické továrny stály ve městech Svit a&#160;Partizánské. Na základě nařčení z&#160;kolaborace byly majetky zabaveny, před časem bratislavský soud toto rozhodnutí zrušil a&#160;bývalým majitelům se otevřela cesta k&#160;vydání majetku. Má to ale mnoho ale…</span>“</p>
			<p class="MLP_text">Ano, ano, mnoho ale… i&#160;já mám mnoho ale, pane Babiši. Tak například ten náš zámek v&#160;Napajedlích? Ale jistě, i&#160;vy věříte na Benešovy dekrety, chápu. Nebo byste mi snad chtěl pomoci s&#160;vyřízením téhle naší rodinné záležitosti? Ani se mi nezdá. Nic takového jste mi nepsal. Nic takového jste se ani nenamáhal naznačit. Vaše vřelá slova o&#160;tom, jak si vážíte dědečkova odkazu, jsou moc hezká, ale jak prý říkala stařenka Hrušťáková, za to si ani chleba nenamastím. Odpovídám vám ale s&#160;veškerou slušností, tak jak mne to doma naučili. Ale i&#160;váš dopis byl velmi slušný a&#160;laskavý. Ale já jsem vyrostla v&#160;Brazílii, víte. A&#160;v&#160;Brazílii nikdy politikové nepíší laskavé dopisy jen pro krásné oči příjemců. A&#160;myslím, že ani v&#160;Praze, ani v&#160;Bratislavě to nedělají. A&#160;vy jste mi nepsal pro moje krásné modré oči, ale pro moje krásné, slavné jméno. To jste chtěl použít na vaše krásné předvolební plakáty. Asi to pro mne měla být čest nebo něco takového.</p>
			<p class="MLP_text">I&#160;tohle pro mě bylo něco, na co jsem si musela dlouho zvykat. Na laskavost, která nic neznamená. Laskavě mě zvou do vlasti předků. Na různé akce. Naslouchám historikům a&#160;vědeckým pracovníkům, přestřihávám se starosty a&#160;starostkami pásky a&#160;popíjím s&#160;nimi vynikající slivovici na slavnostních večeřích. O&#160;dědečkovi a&#160;jeho brazilských městech se točí dokumenty, ani nespočítám, kolik Čechů a&#160;Slováků jezdilo u&#160;nás na farmě na koních. A&#160;všichni si nemohou baťovský odkaz vynachválit. Všechno dělají na počest mého dědečka, na počest očištění jeho jména. Každý se se mnou moc rád vyfotí. Každý by chtěl něco podepsat, něco proslovit, napsat nějaký článek, zavzpomínat na to, jak jsme s&#160;dědečkem slavili Vánoce. Neříkám, že to není hezké. Nechci být nevděčná, nechci být. Jenže když potom potřebuju já nějaký důležitý archivní dokument, který by mi pomohl u&#160;soudů, který by skutečně něco zmohl, když potřebuju já něco ve sporech o&#160;majetek, to se pak najednou starostové a&#160;starostky už neozývají, to je najednou moje jméno na obtíž a&#160;dveře mi neotevírá, naopak je jako zlostný průvan rázně a&#160;spolehlivě zabouchne.</p>
			<p class="MLP_text">A&#160;přesto dál odhaluji pomníky a&#160;odpovídám na otázky. Mám pocit, že by to děda chtěl, že on by to nevzdal jen proto, že to zatím k&#160;ničemu nevede. A&#160;tak přijímám a&#160;rozdávám laskavosti a&#160;jezdím na konference. Na jedné jsem si dokonce mohla poslechnout archivní záznam z&#160;komunistického procesu s&#160;Janem Antonínem Baťou. Poslechněte si ho taky, dostala jsem pak dokonce cédéčko nadepsané: <span class="MLP_znak_kurziva_11b">Přepis archivních gramofonových nahrávek Proces </span><span class="MLP_znak_kurziva_11b">s&#160;J. A. Baťou</span><span class="MLP_znak_kurziva_11b">. </span><span class="MLP_znak_kurziva_11b">28. 4.&#160;– 3. 5. 1947.</span> Jako bychom s&#160;dědou seděli zase u&#160;něj v&#160;pracovně. On sepne prsty do stříšky a&#160;já mu pouštím tu nahrávku. Doopravdy bych se někdy odvážila pustit mu tu špínu? Ne, nejspíš ne. Zuřil by, rozbolelo by ho srdce, mohlo by ho to zabít. Tak si to pouštím alespoň já. Když už mi to ti milí lidé ve Zlíně dali jako dárek. Jako advokátce se mi to může hodit, ale jako vnučka si zacpávám vší silou uši.</p>
			<p class="MLP_text">Bylo mi totiž deset, když se tohle neslo z&#160;továrních tlampačů ve Zlíně. Já jsem tehdy byla na internátu v&#160;Colégio Sagrado Jesús v&#160;Bragança Paulista. Učily nás tam jeptišky z&#160;jezuitského řádu, ale přesto to byla na svou dobu škola moderní, plná kroužků, sportu a&#160;hudby. Měla jsem ráda ty uspořádané budovy, pevný denní režim i&#160;vzdělané jeptišky. Jednou za mnou přišla nová copatá, okatá spolužačka a&#160;zeptala se, jak se jmenuju: „Dolores Baťa,“ odpověděla jsem. „Baťa!“ vypískla překvapeně. „Ty jsi vnučka toho nacisty?“ Ztuhla jsem. Začala jsem jí vysvětlovat, o&#160;co jde, ale cítila jsem tu marnost. Už tehdy mi došlo, jak dobrou práci komunisti a&#160;jejich propaganda odvedli. Dokonce v&#160;malém brazilském městečku, ve vnitrozemí státu Sao Paulo ty jejich špinavé lži dokázaly otrávit vzduch.</p>
			<p class="MLP_text">„<span class="MLP_znak_kurziva_11b">Prosíme pozor, zastavte stroje, voláme vás k&#160;amplionům!</span>“ Zní to jako začátek nějaké rozhlasové rozcvičky. Mužský mladý hlas se směle prodírá praskotem staré desky, na kterou byl původně nahraný. Je v&#160;něm jakási chvějivá nedočkavost. „<span class="MLP_znak_kurziva_11b">Dnes byl před národním soudem v&#160;Praze zahájen proces s&#160;kolaborantem J. A. Baťou. Uslyšíte nyní z&#160;Prahy přímý telefonický přenos reportáže, kterou pro naše spolupracovníky připravil redaktor Josef Mach. Přepínáme na Prahu.</span>“ A&#160;střídá ho jiný, mnohem zastřenější hlas, jako by vypadl z&#160;filmového týdeníku. Dikce je pomalejší, zato je z&#160;ní cítit dramatický podtón, jakási melancholická touha po krvi. „<span class="MLP_znak_kurziva_11b">Haló, Praha volá Zlín! Poprvé se dnes před Národním soudem zasedajícím v&#160;malé místnosti trestního okresního soudu na Karlově náměstí v&#160;Praze ozvalo jméno J. A. Bati. Stávajícího čestného doktora Vysokého učení technického doktora Eduarda Beneše v&#160;Brně. Stalo se tak krátce po půl deváté ráno, když předseda Národního soudu generál justiční služby doktor Šrámek zahájil přelíčení proti brazilskému státnímu občanu, kolaborantu a&#160;zrádci, přisluhovači a&#160;pomahači nacistů, neslavně proslulému a&#160;nám spolupracovníkům národního podniku Baťa dobře známému kolaborantu J. A. Baťovi, který je souzen v&#160;nepřítomnosti a&#160;hájen ovšem nejedním, ale hned třemi advokáty najednou! Jeho obhájci jsou doktor Pražák z&#160;Brna, doktor Mirko Pokorný z&#160;Prahy a&#160;doktor Evžen Šaler, advokát ze Zlína, jeho příbuzný… Tolik úvodem k&#160;veliké události, jejíž ukončení uzavře jednu smutnou kapitolu zlínských dějin, a&#160;jak my všichni věříme, po zásluze odsoudí člověka, kterého dneškem počínaje žaluje národní prokurátor ze zločinu vojenské zrady a&#160;ze zločinu proti státu, kdy se jako představitel československého průmyslového podniku postavil po bok nepřítele proti zájmům ubohé okupované Československé republiky. Přelíčení se koná za naprostého nezájmu publika… Žalobu zastupuje náměstek generálního prokurátora, šest přísedících a&#160;jeden náhradník sedí v&#160;čele dlouhého stolu, uprostřed předseda Národního soudu, po stranách veřejný žalobce a&#160;obhájci, jako v&#160;každé soudní síni.</span>“ Jako by posluchači tohoto přímého přenosu byli v&#160;soudních síních pečení vaření a&#160;moc dobře věděli, kdo kde má sedět. Představuju si redaktora Josefa Macha, jak spěchá na Karlovo náměstí. Zapálil si, když čekal na tramvaj? Jel dvaadvacítkou? Odkud? Kde nastoupil? Co ten den snídal? Rohlík se salámem a&#160;s&#160;máslem a&#160;puclák cikorky s&#160;mlékem, nebo chleba se sádlem a&#160;cibulí posypaný cukrem? Nebo škvarkovou pomazánku, co zbyla od večeře? Jak asi vypadal? Měl modré, nebo hnědé oči? Dlouhé, nebo krátké řasy? Oholil se to ráno pečlivě, nebo se trochu řízl a&#160;otřel si ranku kouskem toaletního papíru? Rašily mu chlupy v&#160;nose? Spěchal, nebo už měl všechno pěkně rozmyšleno a&#160;nachystáno předem? Vzal si ten den na sebe baloňák a&#160;černou ošoupanou aktovku? Používal kolínskou? Rozcvičoval si hlasivky, než se pustil do zpravodajství a&#160;volal z&#160;Prahy do Zlína celý natěšený, že se ukončí a&#160;uzavře ta smutná událost poskvrňující zlínské dějiny? Měl manželku? Byl vdovec? Žil úplně sám? Bil svoje děti řemenem, když dostaly ve škole pětku, nebo když mu zalhaly? Nevím, ale jsem redaktorem Josefem Machem najednou úplně posedlá. Vyhledávám si ho na internetu. Spousta fotek, spousta příběhů, spousta Josefů Machů, někteří z&#160;nich dokonce redaktoři, někteří z&#160;nich by to mohli být. Ten hlas, ten jakoby obavami o&#160;osud lidstva prorostlý hlas, podbarvený praskotem a&#160;šumy, ten zatracený hlas Josefa Macha se mi dneska určitě bude plést do snů. Budu snít o&#160;tom, jak vlastníma rukama s&#160;nehty nalakovanými na červeno topím jako kotě redaktora Josefa Macha v&#160;řece Paraná. Jak ho házím k&#160;večeři anakondám a&#160;nechávám tukany, aby se mu tlustými zobany proklovali do lebky i&#160;tam někde na věčnosti, kde teď doufám hnije.</p>
			<p class="MLP_text">Za okny se setmělo. Blíží se bouřka a&#160;na křišťálové slzy našeho starodávného zlínského lustru dávno nevidím. Kopáči před domem, kteří vykopali jámu přímo uprostřed chodníku tak, aby do ní mohlo spadnout co nejvíc důchodců a&#160;malých psů, si nasadili umaštěné kovbojské klobouky, snědli svačinu a&#160;odešli. Troubení aut a&#160;tichý šustot bicyklů odeznívá, blíží se neděle, blíží se ke mně den, kdy nebývám ráda sama a&#160;nectím svátost odpočinku, ale většinou si nachystám nějakou práci. Škrobím kroje, přišívám poutka na čepce, vyspravuju a&#160;látám vetché starodávné košile. Umiňuju si, že zítra nic dělat nebudu. A&#160;hlavně nebudu poslouchat ty popraskané, dávné hlasy, duchy, co se ke mně proplazily z&#160;hi-fi soupravy a&#160;myslí si, že si budou moci navléct na svá průhledná těla trochu masitého dneška. Nic takového!</p>
			<p class="MLP_text">Ale druhý den mi to stejně nedá. Tentokrát si k&#160;čištění lustru nepouštím Chopina, ale hlas Josefa Macha. Vzrušeně líčí, jak obhájci Jana Antonína Bati „<span class="MLP_znak_kurziva_11b">neustále křičí, šermují rukama, házejí paragrafy, ale sotvaže se dostavují první svědci, páni obhájci se zvolna tiší…</span>“ Přes všechny lži je ten chlapík sugestivní, zase jako by luskl prsty a&#160;tím svým hedvábně naléhavým hlasem mě přenesl rovnou do soudní síně na Karlově náměstí. Vystupuje svědek Edvard Valenta. Spisovatel a&#160;novinář Svobodných novin. Prý poznal v&#160;dědovi fašistu již na cestě kolem světa. Výlohy mu platil děda a&#160;cesty se účastnil jako reportér. Holky Baťovy, maminka a&#160;její sestry, na Edvarda taky vzpomínaly. Maminka vyprávěla, že prý byl nestyda a&#160;smrděl jak brhel. Nemusím si ho představovat tak těžce, protože jeho fotek je plný internet. Takže tenhle chlapík „život samé psaní“ (jak stojí na plakátu z&#160;večera věnovaného prostějovskému rodáku a&#160;příteli Jiřího Wolkera) před soudem vypověděl o&#160;těžkém zločinu Jana Antonína Bati, který prý měl velikášské ambice a&#160;chtěl vydávat světové romány, a&#160;světe zboř se, dokonce pod pseudonymem Ludmila vydal knihu veršů! To pana Edvarda asi pobouřilo, že mu ten opovážlivý švec lezl do spisovatelského zelí. Druhý den přelíčení už děda není kolaborant, ale zrádce. Čtou seznamy svědků&#160;– Hugo Vavrečka, propuštěný bývalý ředitel firmy Baťa. Vincenc Jaroněk, propuštěný asociál. Generál Syrový, toho času v&#160;kriminále na Pankráci. Vendelín Hnilica, toho času poskok kolaboranta Bati.</p>
			<p class="MLP_text_-0-12-">„<span class="MLP_znak_kurziva_11b">Soudní síň se vyprázdnila a&#160;otevřenými okny se nese ruch z&#160;Karlova náměstí,</span>“ stačí ještě říct lumen Mach a&#160;najednou se z&#160;počítače, na kterém si tu hrůzu pouštím, začne ozývat záhadné drnčení, cédéčko rotuje jak šílené, pak se zastaví a&#160;je konec. Nic. Naslouchám tichu. Milému panu Machovi skočil počítač do řeči, asi už to nemohl vydržet. Zkusím lehounký, kovově stříbrný stroj vypnout a&#160;zase zapnout. Nic. Umanutě cédéčko strkám do počítače, vyndávám ho. Zapínám a&#160;vypínám počítač. Jako bych nevěděla, jak to celé dopadlo. Jako bych nemohla jít do vedlejšího pokoje a&#160;pustit si to na hi-fi věži. Nakonec si místo Macha pustím Chopina. Pak chvíli háčkuju, abych se uklidnila. Moc to ale nepomáhá, tak si vezmu nejstarší kyjovský kroj a&#160;začnu látat žlutou mašli. Drobounké stehy mě nakonec dokážou jakž takž uchlácholit. Vyšívám dlouho do noci. A&#160;ve snech rozbíjím hubu Machovi, Valentovi a&#160;spol. a&#160;stejně jako dědovi obhájci křičím, protestuju a&#160;divoce šermuju rukama.</p>
			<p class="MLP_text_bez1radku_-12-0-"><span class="MLP_znak_tucne_11b">Prázdná židlička</span></p>
			<p class="MLP_text_bez1radku_-12-0-">Ráno vstanu v&#160;šest a&#160;pořádně se nasnídám. Přepudruju se, rty obtáhnu červenou rtěnkou a&#160;vyfoukám si mikádo. Nastříkám na sebe Hypnotic Poison od Diora a&#160;nešetřím. Mám ráda silné ovocné vůně, tu směs pudru a&#160;voňavky, kterou jsem vdechovala v&#160;Batatubě, protože maminka i&#160;babička používaly obě silné voňavky od Diora nebo od Chanelu a&#160;nenalíčené nechodily ani dojit krávy. Pamatuju si, jak babička vstávala o&#160;půl šesté a&#160;vyrážela na svůj „kafezál“, jak se říkalo nejmíň tisícovce kávových keřů. Svítalo a&#160;ona si to rázovala do kopce, a&#160;její Chanel No. 5 za ní vlál jako prapor dokonalé dámy. Obleču si bílou košili a&#160;džíny. Nasoukám se do pořádných kožených bot. Do termosky si udělám horkou silnou kávu bez cukru a&#160;jedu na farmu. Nejdřív ale hledám klíče od domu. Pak od auta. Pak se vracím pro paralen, kdyby mě cestou rozbolela hlava. Konečně sedím za volantem a&#160;hrkotám se džípem dvě hodiny po rozblácené cestě. Občas v&#160;duchu zkontroluju, jestli mám v&#160;kufru lopatu, kdybych zapadla. Onehdá jsem cestou ztratila kus nárazníku, zůstal trčet v&#160;bahně jak nějaká plastová kostra. Vyhýbám se výmolům a&#160;loužím a&#160;myslím na všiváka Macha. Cédéčko si vezu s&#160;sebou. Chci si ho pustit v&#160;klidu na farmě v&#160;malém pokoji s&#160;knihovnou, kde mám kulatý stůl s&#160;háčkovanou dečkou a&#160;kde se dokážu soustředit. Umiňuju si, že to vydržím nejmíň půl hodiny. Dlužím to dědovi. Musím vědět přesně, jaké to bylo. Nebo to aspoň slyšet.</p>
			<p class="MLP_text">Třetí den přelíčení začínají dědovou hladovou touhou po mamonu, jeho chorobnou ješitností, velikášstvím a&#160;chvastounstvím, které se prý nejvíce projevilo na jeho cestě kolem světa, jež prý podle svědka (neříkají kterého) neměla žádného ekonomického účinku a&#160;měla sloužit Janu Baťovi jako záminka, aby mohl o&#160;této cestě napsat knihu. Vypadá to, jako by literární ambice byly obzvlášť přitěžující okolnost. Pan Mach ještě chvíli vypouští všelijaké variace na slovo ješitnost a&#160;pak si jakoby zlomeně povzdechne: „Prostě Jan Baťa.“ Jako by s&#160;dědou pásl husy v&#160;Hradišti a&#160;každý den se s&#160;ním mydlil ve škole, napovídal mu u&#160;tabule a&#160;dával mu kousnout svačiny. Ale pak to začne dostávat úplně jiné obrysy Obžaloba se dostává k&#160;„<span class="MLP_znak_kurziva_11b">šílenému plánu, který se zrodil v&#160;hlavě blázna a&#160;fantasty Jana Antonína Bati. Plánu, jak osídlit nehostinné, nezdravé a&#160;pusté krajiny Patagonie českým obyvatelstvem</span>“. Děda o&#160;Patagonii i&#160;o&#160;svých plánech s&#160;tamní kolonizací rád vyprávěl. Miloval to tam. Myslím, že kdyby mohl, sám by se tam odstěhoval a&#160;žil by s&#160;tamními honáky a&#160;vykašlal se na všechno svoje svaté přičinlivé podnikání. Vždycky říkal, že nejkrásnější jsou v&#160;Patagonii kondoři. Jak krouží nad sopkami a&#160;snášejí se v&#160;kruzích dolů na zem. Kloužou vzduchem a&#160;jejich křídla házejí stíny na dokonale modré hladiny ledovcových jezer. Obžaloba si ale žádné kondory ani jezera nepřipouští a&#160;tvrdí, že Jan Antonín Baťa chtěl do Patagonie přestěhovat sochu svatého Václava z&#160;pražského Václavského náměstí. A&#160;když lezl na jeden patagonský kopec, na vrcholu prý rozpřáhl ruce a&#160;zvolal „<span class="MLP_znak_kurziva_11b">Vidím město veliké, jehož sláva bude hvězd se dotýkati</span>“. „<span class="MLP_znak_kurziva_11b">Předseda soudu se neubránil úsměvu,</span>“ potutelně konstatuje pan Mach. Pak se ještě několikrát v&#160;soudní síni zasmáli hloupým kouskům obžalovaného, zejména když se velevážená porota dozvěděla, že se Jan Antonín Baťa toužil stát nekorunovaným králem Patagonie. Pokud vím, děda tvrdil, že kondoři jsou královští ptáci a&#160;že žerou mršiny. Kéž bych mohla vykopat mršinu pana Macha a&#160;předhodit ji v&#160;Patagonii kondoru královskému s&#160;bílou náprsenkou.</p>
			<p class="MLP_text">Třetí den přelíčení je Josef Mach nějaký smutný. Upozorňuje posluchače ze Zlína, že spojení s&#160;Prahou může být často přerušováno, ale neřekne proč. Tentokrát obhájci obžalovaného nešermují rukama, ale zato v&#160;ohnivé řeči zlehčují zločiny svého klienta. Svědkem obhajoby je dnes známý kapitalistický ideolog profesor Karel Engliš. Nevím, kdo to přesně byl, tak se raději podívám na internet. Dočtu se, že to byl významný český ekonom a&#160;politik, rektor dvou univerzit, za první republiky ministr financí. Podle všeho mu komunisté po osmačtyřicátém pěkně zatopili a&#160;on zemřel ponížený a&#160;chudý jak kostelní myš. Všichni v&#160;soudní síni prý ale vědí, jak to ve skutečnosti bylo. Jan Antonín Baťa udržoval intimní styky s&#160;německými úřady, stýkal se s&#160;Göringem a&#160;ještě na to byl hrdý, říkal, že to Německo stejně vyhraje, a&#160;jeho zaměstnanec Alois Gebauer, kterému Jan Antonín Baťa vyhrožoval, že ho udá gestapu ve Zlíně, prý vyslechl jeho přednášku o&#160;Patagonii. Dále si v&#160;zahraničí dělal smích z&#160;obětí Heydrichových a&#160;byl to asociál nepřející československému zahraničnímu odboji. Pak následuje dramatická pauza a&#160;Josef Mach se zaměří na židličku. Na prázdnou židličku, na níž měl sedět obžalovaný Jan Antonín Baťa, který se k&#160;soudu osobně nedostavil. Díkybohu že jim nenaletěl na tu past s&#160;jednosměrným pasem, říkám si, ale stejně, ten obraz prázdné židličky je neuvěřitelně věrohodný. Představuju si malinkou dětskou židličku ze školky a&#160;vidím dědu, jak se na ni celým svým velkým tělem, ve volném saku a&#160;s&#160;motýlkem snaží dosednout. Židlička se pod ním láme a&#160;předseda soudu se tentokrát neusměje, ale propukne v&#160;hurónský smích a&#160;s&#160;ním i&#160;všichni v&#160;sále. Josef Mach ovšem nejvíc lituje filmaře, kteří se dostavili v&#160;hojném počtu, a&#160;nemají co filmovat, když je ta židlička pro Jana Antonína Baťu prázdná. A&#160;nápěv prázdné židličky se Josefu Machovi neustále vrací. Prý po dědovi v&#160;republice zůstala už jen ta prázdná židlička před Národním soudem. „<span class="MLP_znak_kurziva_11b">Poněkud málo na muže, který aspiroval na prezidenta Československé republiky a&#160;nekorunovaného patagonského krále, a&#160;neslavně skončil se vzpomínanou prázdnou židličkou jako zrádce národa,</span>“ zalituje Josef Mach a&#160;popřeje posluchačům dobrou noc a&#160;zítra na shledanou, překvapení nejsou vyloučena.</p>
			<p class="MLP_text">Tak to by už mohlo stačit. Vezmu cédéčko k&#160;řece. Trochu si vyrazíme, milý pane Machu. Sednu si do malé loďky. Lehce se se mnou zhoupne. Košili mám naimpregnovanou repelentem, protože v&#160;podvečer se pro komáry nedá pořádně dohlédnout na druhý břeh. Jsem ale zvyklá. Mám v&#160;krvi tolik komářích protilátek, na které by žádný vědec nevěřil, ale které mě, ať jsou, nebo nejsou skutečné, chrání před každým bodnutím. Samozřejmě spolu s&#160;repelentem. Zapnu motor a&#160;vyrazím po proudu. Fialově vínový západ slunce trpělivě promlouvá k&#160;hejnům kapybar. Nabádá je, že je čas se ukrýt do bahnitých děr před jaguáry. Hladová šelmí těla právě v&#160;tuhle soumračnou chvíli vyrážejí na lov. Vlní svaly, vousy u&#160;země těkají stopou. Tiší. Nesmiřitelní. Hladoví. Touží po vypasené vůni hloupých tloustnoucích obětí. Nejdřív na pastvině skočí na neopatrné zatoulané tele a&#160;drápy mu rozsápou záda. Rvou kusy masa a&#160;slintají. Pak se napijí hnědé vody plné tlejícího listí. Zvolna se brodí k&#160;děrám kapybar. Jsou krásní, když plavou. Hlavu drží nad vodou. Jaguáři se za soumraku brouzdají chladným nočním listím pralesa jako skvrnití duchové. Když jsem dost daleko od břehu, vypnu motor a&#160;zaposlouchám se do hlasů modrých arar. Jejich rozčilené hrdelní klokotání. Když mě uvidí, ztichnou. Naklánějí hlavu na stranu a&#160;mohutnými zobany nervózně drtí nezralá mangová semena. Sedím v&#160;loďce a&#160;mělce oddechuju. Tma přešlapuje kolem. Měsíc se mi zkoumavě dívá pod ruce. Vezmu hlas Josefa Macha ukrytý do plochého, nanicovatého plastového kolečka a&#160;opatrně ho spustím do vody. Jako nějaký magický předmět, který je schopný přinášet lidem jen a&#160;jen zlo, krouživě opouští tento svět. Věnuju jeho odkaz nebezpečným vodním duchům a&#160;doufám, že skončí v&#160;břiše anakondího mláděte. Posvítím do vody baterkou a&#160;pozoruju, jak nemoderní dikce a&#160;všechna ta jedovatá ironie jeho řečí klesají ke dnu.</p>
		</div>
</body>
</html>