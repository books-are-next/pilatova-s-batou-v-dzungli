<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-13" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola">Edita</p>
			<p class="MLP_text_bez1radku">Maďarsko a&#160;ten vlak už jsou jen temné a&#160;vzdálené sny, jsou sice navěky mou součástí, ale přes den je dokážu vytěsnit a&#160;zapomenout na ně, možná díky tomu, že jsme se přeci jen nakonec všichni šťastně sešli v&#160;Paříži a&#160;pak se nalodili na obrovský luxusní zaoceán­ský parník Île de France. Mířili jsme nejdřív do Ameriky. Neměli jsme představu, jak radikálně se náš život promění. Na té samé lodi s&#160;námi jela taky paní Waldesová. Podařilo se jí uprchnout, ale jejího manžela zatklo gestapo. Byla moc milá. Té rodině patřily závody KOH-I-NOOR. Připomínala mi bílou paní z&#160;pohádek. Trochu při těle, ale stejně záhadnou. Celé noci se procházela po lodi jako po zakletém hradě a&#160;byla smutná. Vůbec nemluvila, snad ani nejedla, protože v&#160;jídelně se objevila jen zřídkakdy. Občas tiše pozdravila a&#160;chvíli si se mnou povídala. Ptala se mě, jestli ráda kreslím, jaké umím jazyky a&#160;jestli se těším do Ameriky. Ona se prý netěší. Taky jsem se netěšila. Měla zvláštní měňavé, jakoby skleněné oči, oči ženy, která si je už vyplakala. V&#160;americkém přístavu jsem se s&#160;ní rozloučila, podala mi ochablou ruku v&#160;černé kožené rukavičce. Nikdy nezapomenu na její smutný úsměv. Já byla volná, unikla jsem z&#160;toho vlaku, ale ona už nikdy volná nebude. Ten smutek jí to nikdy nedovolí.</p>
			<p class="MLP_text">A&#160;pak nám po nějakém čase, kdy jsme si mysleli, že se z&#160;nás pomalu, ale jistě stanou Američané, kdy jsme si zvykli na mrakodrapy a&#160;místní bláznivé tempo a&#160;patetické, trochu velkohubé způsoby, tatínek oznámil, že poplujeme ještě dál, až do Latinské Ameriky. Vyrazili jsme z&#160;Los Angeles a&#160;nejdřív mířili do Mexika. Bylo mi jasné, že začíná život, který by za jiných okolností byl vzrušující, ale takhle mi to všechno cestování, balení kufrů, loučení, nové byty, tváře lidí, podnebí, nová nebe nad hlavou a&#160;nekonečný obzor přišly skličující. Nechtěla jsem o&#160;tom ale mluvit a&#160;jako všichni jsem se přetvařovala a&#160;vštěpovala si, že je potřeba se s&#160;tím poprat, nestát na místě, nenaříkat, skočit do toho, probít se dál, do budoucnosti, a&#160;netrápit se tím, co jsem nechala za sebou. Tak nám to pořád dokola opakoval tatínek. Tisíckrát opakované nadšení se stává pravdou. Někdy ale ne. Někdy se stává jen přetvářkou.</p>
			<p class="MLP_text">Jeden den loď zastavila v&#160;krásném pobřežním městě, nejsem si jistá, jestli to bylo Acapulco, nebo Puerto Vallarta. Ani se na to nechci dívat do mapy nebo do deníku, jako bych si tu vzpomínku chtěla nechat nevyjasněnou, uchovat v&#160;ní ten opar, který se vznášel ráno nad mořem, a&#160;ty malé kluky, co skákali jak hnědí, lesklí úhoři z&#160;vysokých skal. Museli čekat, až příval vody dosupí k&#160;okraji skaliska, a&#160;skočit z&#160;co největší výšky. Jejich těla se čokoládově lesknou v&#160;slunci, sprška slaných kapek, hukot vody. Když se voda stáhne zpět do moře, stáhne i&#160;je k&#160;druhé skále a&#160;oni vylezou po ostrých výčnělcích znova na stejné místo. Čekají jak draví ptáci na vhodný okamžik, aby se vrhli střemhlav do masy vody, odkud možná taky nevyplavou. V&#160;ten den ale vyplavali vždycky, dívala jsem se na ně snad celé odpoledne, dokud nezačalo zapadat slunce a&#160;barevné cáry nebe nepohltily temné stíny vln.</p>
			<p class="MLP_text">Válka a&#160;Zlín byly strašně daleko, za oponou oceánu, která se za každým dnem spouštěla, jako by divadlo nemělo nikdy zažít poslední představení.</p>
			<p class="MLP_text">Nejvíc si ale pamatuju Panamu. Jednu noc v&#160;Panamě. Hotel, kde byly jen mizerné postele a&#160;plno švábů a&#160;komárů, a&#160;roztrhané zašedlé moskytiéry nad postelí nás před nimi rozhodně nechránily. Tedy hotel to asi nebyl, spíš chatka na muřích nožkách, která patřila nějakým Dánům. K&#160;večeři nám udělali ryby. Upekli je v&#160;soli na pláži, měly ostré šupiny a&#160;kůže se nedala dobře oddělit od masa, a&#160;já měla strach, že nějakou tu šupinu spolknu a&#160;udusím se. A&#160;na náhrobek mi pak napíšou&#160;– Udušená v&#160;Panamě. Jeník se mi smál. V&#160;noci bylo strašné vedro, přes den ještě větší. Tatínek s&#160;místním vedoucím panamských závodů panem Švábem kontroloval prodejny a&#160;schůzoval s&#160;řediteli. Celý den jsem četla a&#160;učila jsem se španělsky a&#160;portugalsky z&#160;anglických učebnic. Když mě to přestalo bavit, chodila jsem po pláži, ale spíš jsem se jenom belhala, vlhko mi nedělalo dobře na ty moje zpropadené kyčle, bolely jako čert, jako předehra k&#160;dalším dnům, z&#160;nichž ani jeden nebude bez bolesti. Pláž byla smutečně nádherná, s&#160;černým pískem. Nad hlavou mi létali pelikáni, lovili ryby s&#160;těmi ostrými šupinami, plachtili nějakou dobu nad hladinou a&#160;pak namířili zobák dolů a&#160;jako šipky zmizeli ve vodě. Když se vynořili, ztěžka odplachtili pryč, kapsu pod zobákem plnou ryb a&#160;vody. Většinou se usadili na hnijících dřevěných kůlech oblepených mořskou solí, korýši a&#160;řasami. Voda jim tekla otvory po stranách zobáku jak z&#160;cedníku. Pak razantně hodili zobákem vzhůru a&#160;chycené ryby jim sklouzly do útrob. Přemýšlela jsem, jestli jim taky jako mně ty ostré šupiny vadí v&#160;polykání. Zdálo se, že ne. V&#160;tu chvíli mi celá příroda a&#160;její nekonečný koloběh potravních řetězců připadaly nechutně chladné a&#160;vypočítavé. V&#160;tropech se všechno kolem jenom požírá, nebo je někým požíráno. K&#160;večeři jsme dostali velké černé fazole s&#160;rýží a&#160;jako zákusek malé zelené banány opečené na palmovém oleji. Bylo mi z&#160;toho špatně. Víc než z&#160;těch ryb. Jeník a&#160;ostatní to všechno spořádali a&#160;nebylo jim vůbec nic. Připadalo mi to nespravedlivé a&#160;cítila jsem se slabá, malátná a&#160;neduživá, kyčle mě bolely a&#160;postrádala jsem toho správného zdravého ducha a&#160;tělo, které od nás tak potřeboval tatínek. Hned jak zapadlo slunce a&#160;začali se houfovat komáři a&#160;tisíce malých nenechavých mušek, lehla jsem si pod tu ubohou moskytiéru a&#160;ve tmě slyšela, jak se hukot vln bijících o&#160;skaliska mísí s&#160;nářkem mladé ženy. Nebyl to tichý, smutný žal paní Waldesové, ale srdceryvný ryk, štkaní a&#160;zoufalé vytí. Byla to manželka jednoho amerického důstojníka letce, která bydlela v&#160;chatce s&#160;námi. Večer se dozvěděla, že letoun-bombarďák jejího muže se zřítil do moře a&#160;celá posádka zahynula. A&#160;najednou byla válka všude, nikde se jí nedalo vyhnout. Opona dálky a&#160;oceánu se zvedala, ale nikdo netleskal. Válka cenila zuby a&#160;v&#160;noci mi šeptala do ucha, že to štěstí ve vlaku byla jen náhoda, jedna malá, mizerná náhoda.</p>
		</div>
</body>
</html>