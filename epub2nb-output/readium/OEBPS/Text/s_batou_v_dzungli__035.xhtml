<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-32</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-32" xml:lang="cs-CZ">
		<div class="Z-kladn--textový-r-meček">
			<p id="_idParaDest-29" class="MLP_UROVEN2_KAPITOLA">Jan Antonín</p>
			<p class="MLP_text_bez1radku_-B-">Vánoce</p>
			<p class="MLP_text_bez1radku_-12-0-">Doma už bylo po válce a&#160;já pořád seděl v&#160;tropech. V&#160;Batatubě jsme slavili brazilské Vánoce. Bylo to zlé. A&#160;bylo to dobré. Nebyl tady žádný strom, který bych mohl bohatě ozdobit, který by mi připomínal naši pohanskou minulost, jako by stromy v&#160;pokoji rozvoněly v&#160;duši něco hrozně dávného, základního. Tady máme před vilou palmu a&#160;v&#160;pokoji opičácký strom. V&#160;angličtině se to jmenuje „monkey puzzle“ čili „opičí hádanka“, latinsky Araucaria brasiliensis. Opičácký strom má na každé jehlici silný pichláč, takže kdokoli se dá do strojení stromečku, musí počítat s&#160;pořádnými píchanci. A&#160;vůbec nevoní jako borovičky a&#160;jedličky doma. Ale stejně jde strojení stromečku mezi vnoučaty na dračku, předhánějí se a&#160;mlátí, baňky padají a&#160;pod stromkem plno střepů. Navěšel jsem na něj taky pár cukrátek, svíček a&#160;baněk, ale ty mě akorát tak rozesmutněly. Tak jsem raději sedl ke stroji a&#160;ťukal jsem báseň a&#160;snažil se v&#160;ní vypsat všechno to, co jsem nemohl nikomu říct, protože jsem nechtěl působit poraženecky a&#160;zbaběle, nebo nedej bože depresivně. Sebelítost je zvlášť nepěkná vlastnost, to jsem vždycky vštěpoval celé rodině i&#160;všem svým spolupracovníkům. Ale ta báseň se mi líhla pod rukama a&#160;lepila se na ně jako v&#160;kuchyni holkám a&#160;Maje všiváci s&#160;jabuticabovou marmeládou na prsty. Kdybych měl fialový inkoust, napsal bych ji rukou a&#160;ta fialová by byla barva té marmelády a&#160;barva stesku.</p>
			<p class="MLP_verse_-I-_-12-12-">Místo stromku Vánočního opičácký strom,<br/>Na Vánoce blýská se a&#160;venku tluče hrom,<br/>Na Štědrý den slunce svítí, pot vás promáčí…<br/>… jenom máma je, jak byla s&#160;těmi koláči.<br/>V&#160;trávě právě pod okny vám cikád mocný sbor<br/>Ohlašuje, kdy zas příval přijde zase z&#160;hor.<br/>Nad hlavou vám na zahradě svítí Jižní kříž<br/>Jasně jak snad nemoh svítit nad betlémskou chýš.<br/>Na stromečku svíčky svítí, skví se pozlátko,<br/>paměť že se kdysi zrodil Člověk-robátko.<br/>Písně zní, ty naše české z&#160;naší Moravy,<br/>Které nám už nevymizí nikdy z&#160;hlavy.<br/>Jejich tóny radost věští, slova provází.<br/>Sladkost mluvy s&#160;tónem v&#160;srdci každé prorazí.<br/>A&#160;z&#160;večera v&#160;radost chvíle písně tón tak znám,<br/>Vnouče zpívá hláskem čistým, velebným jak chrám:<br/>Syn Boží a&#160;syn Člověka narodil se nám.</p>
			<p class="MLP_text">Vlastně to byla pěkně stará báseň. Z&#160;Vánoc ve čtyřicátém prvním. To jsme si ještě všichni mysleli, že se válka přežene jak rychlá ničivá bouřka, a&#160;my se vrátíme do Zlína a&#160;zase všechno pěkně rozjedeme a&#160;dáme do pořádku. Výrobu, naše životy. My baťováci, co se přeci žádného velkého úklidu, ani toho poválečného, nebojíme! Tolikrát jsem ty veršíky přepisoval. Snad každé Vánoce. Byl to nový vánoční rituál. Usadit se ke stolu, zlehka pohladit klávesy a&#160;dát se do toho. A&#160;každé Vánoce jsem myslel na Čapka. Měl jsem rád jeho knihy a&#160;zároveň mě samozřejmě urazilo, když se nechtěl dát k&#160;nám, k&#160;naší práci. Nabízel jsem mu místo personalisty a&#160;královský plat k&#160;tomu. Jak mě to napadlo? To je přece jasné. Karel Čapek byl znalec lidí, znalec každého člověka, kterého měl před sebou. On neviděl jenom obličeje, vrásky nebo barvu vlasů. Za vším tušil, co je ten člověk vlastně zač. To přece přímo křičelo z&#160;toho, co psal a&#160;jak to psal. A&#160;já jsem takového znalce, odborníka na lidské pohnutky a&#160;charaktery, nutně potřeboval. Potřeboval jsem někoho, kdo by mi poradil s&#160;tím, kdo je slušný člověk a&#160;kdo ne. Jenže on nechtěl. Nerozuměl tomu, proč by pro mě, pro továrnu a&#160;pro Zlín pracoval. Řekl mi to slušně, ale rozhodně. Místo toho dál psal, možná stejně umanutě jako já, jenom mnohem líp, povídky o&#160;stopách ztrácejících se ve sněhu nebo o&#160;hovniválech a&#160;zahradničení. A&#160;pak ho uštvali. A&#160;začali s&#160;tím dávno před Vánocemi v&#160;osmatřicátém. Na Boží hod umřel na zápal plic. Nenechte se vysmát! Zápal plic možná taky, ale ta štvanice, ta vzteklá smečka, co mu vyčítala kdeco. Každý rok jsem na to musel myslet. Pokaždé, když jsem před Vánocemi chtěl sám psát, musel jsem myslet na to, jak největšího českého spisovatele uštvali nejmenší z&#160;českých lidí, hyeny a&#160;náckové dohromady. Možná kdyby pracoval pro továrnu, mohl by se zachránit. Poslal bych ho do světa. Mohl by toho tolik vidět, vykonat a&#160;napsat. A&#160;určitě by třeba tady v&#160;Batatubě psal o&#160;všem kolem. A&#160;šlo by mu to asi mnohem líp od ruky než mně. Jenže já chtěl každé Vánoce dosáhnout toho, abych byl s&#160;tou nešťastnou vánoční rýmovánkou spokojený. A&#160;nebyl jsem. A&#160;nebyl. Škrtal jsem. Rýmy nepřicházely. Nebo byly mizerné. Nakonec jsem to nechal tak. A&#160;vzal jsem si raději harmoniku a&#160;vyšel před dům. Sedl jsem si na bílé mramorové zápraží a&#160;hrál. Muzika, jakákoli kromě té špatné, mě dokázala uklidnit. Přidala se ke mně Doloreska a&#160;zpívala se mnou písničku o&#160;šavlence, co mě vyseká z&#160;každé bitvy. <span class="MLP_znak_kurziva_11b">Šavlenka brušená to je moje žena, ona mě vyseká, až bude potřeba.</span> A&#160;já si musel přiznat, že tohle je možná taky velký úspěch. Tahle malá dívenka s&#160;plnými tvářičkami a&#160;bílou čelenkou v&#160;blonďatých vláskách. Tahle nitka, tohle tikání do věčnosti, slabé možná, ale stejně moje. Fabriky se rozpadnou, boty prošlapou a&#160;zahodí, džungle možná pohltí města, o&#160;kterých jsem snil a&#160;která jsem stavěl, ale tenhle tichý tlukot malého srdce, napůl moravského a&#160;napůl už brazilského, ten možná dokáže přehlušit můj vánoční pocit marnosti. Hrál jsem a&#160;Doloreska zpívala. Pak si přinesla svoje housličky a&#160;něco na ně zkoušela zaskřípat. Na ty svoje malé šunky, tak jsme těm housličkám říkali. Časem začala hrát pěkně. Tak pěkně, že jsem jí dal svoje housle. Ty, co maminka koupila kdysi od cikána. A&#160;Doloreska z&#160;nich dokázala vyloudit onačejší zvuk než já. Byl jsem rád, že jsem jí ty opravdové české housle mohl dát. Zatím ale hrála vánoční koledu, tekl z&#160;ní pot, prsty ji bolely, ale ona skřípala a&#160;skřípala jak divá. Rozesmála mě, ale zatvářila se zklamaně. Čekala, že ji za to vrzání pochválím. „Máš recht, cérečko, su to ale nezdvořák, co? Ty mně tady muzicíruješ, a&#160;já tak škaredě na tebe, co?“ Vzal jsem ji za ruku a&#160;vrátili jsme se do vánočního shonu, do vůně smažené ryby a&#160;chladivého bramborového salátu, který se pomalu roztékal na stříbrném podnose. Je tohle vyhnání z&#160;ráje? Nebo je to vyhnání do ráje? Nevěděl jsem. A&#160;šavlenka brušená stála v&#160;koutě a&#160;do jejího ostří se paličatě zakusovala rez a&#160;tropická havěť.</p>
		</div>
</body>
</html>