<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-35</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-35" xml:lang="cs-CZ">
		<div class="Z-kladn--textový-r-meček">
			<p id="_idParaDest-32" class="MLP_UROVEN2_KAPITOLA">Dolores</p>
			<p class="MLP_text_bez1radku_-B-">Piplačka</p>
			<p class="MLP_text_bez1radku_-12-0-">Otec měl Brazílii rád. Ne. On na ni nedal dopustit. Myslím, že to bylo nejvíc kvůli pomerančům. Ljubodrag ze všeho nejraději na světě pěstoval pomeranče. Nejrůznější druhy pomerančů. Velké, sladké, s&#160;kůrou tlustou jak kůže kapybary, menší s&#160;tenkou kůžičkou, která se špatně loupala, nebo malé, nazelenalé a&#160;plné pecek se štiplavou šťávou, která jako by chutnala po mýdle. Kopce nad naším domem v&#160;Batatubě a&#160;kolem dědečkovy vily osázel pomerančovníkovými háji. Měl svá pomerančová období, kdy o&#160;víkendech brzy ráno vyrážel do kopců, kopal jámy, lil do nich vodu a&#160;blaženě do nich zapichoval malé sazeničky. Když se vracel, měl člověk pocit, že vyhrál v&#160;nějaké pomerančovníkové loterii první cenu. Taky sázel mangové háje a&#160;rouboval mandarinky. A&#160;každý ze svých pěti set ovocných stromů obcházel a&#160;podezřívám ho, že jim taky dával jména. Když ve státě Mato Grosso do Sul řádila nákaza, která způsobila, že umíraly pomerančovníky, vydala vláda příkaz, že se do státu nesmějí dovážet až do odvolání žádné pomerančovníkové sazenice. Táta to považoval za nesmysl, protože tvrdil, že se naopak musí tamní háje oživit novou výsadbou. Policajti v&#160;té době namátkou kontrolovali auta, která přijížděla z&#160;jiných států, ale otec svoje nové sazenice zabalil do peřin, schoval do velké skříně a&#160;tu naložil na korbu náklaďáku. Ty stromy mám dodnes. Každý rok se na nich urodí stovky velkých, sladkých plodů. Kůra jim každou zimu puká tou nedočkavou sladkostí uvnitř a&#160;malé mušky, které se na ně okamžitě nalepí, jsou pak jako opilé a&#160;tančí v&#160;podvečer kolem stromů své podnapilé tanečky. Každý rok jako bych na každém pomeranči viděla natištěný potutelný úsměv toho starého srbínského lišáka, který nerad platil daně a&#160;nenechal si nic přikazovat od lidí, kteří mu připadali hloupější, než je on sám.</p>
			<p class="MLP_text">Občas mě bral s&#160;sebou na piplačku. To byla taková hustá kašička, kterou se člověk zapatlal jak blázen, a&#160;proto když jsem se ho jednou ptala, co že to dává stromům na uříznuté větve, říkal: „To je piplačka, Dojojó.“ Na piplačku jsme chodívali vždycky na jaře a&#160;na podzim a&#160;já se za ním táhla jak ocásek. Měl zástěru a&#160;klobouk a&#160;hnědé plandavé kalhoty a&#160;něco si pobrukoval nebo mi vyprávěl legrační příběhy o&#160;tom, jak se svým bratrem Dragoslavem vyrobili na zakázku kožené sedačky pro divadlo v&#160;Bělehradě. Dragoslav ve Vídni studoval jako táta, ale místo na práva chodil na chemickou vysokou školu. Měl se naučit co nejlépe zpracovávat a&#160;vyrábět kůže a&#160;koženky novými chemickými způsoby. Když jejich otci dalo divadlo zakázku, měl se Dragoslav ukázat. Vyrobili nádherné divadelní sedačky a&#160;židle a&#160;kůže na ně obarvil Dragoslav nějakou zbrusu novou vídeňskou metodou. Sedačky měly vínově červenou barvu. Celá rodina dostala volné vstupenky do lóže, a&#160;když se pak po slavnostní premiéře všichni zvedli a&#160;tleskali, všimli si, že jejich zadky jsou vínově červené. Smála jsem se tomu příběhu, který jsem slyšela tak stokrát, pokaždé trochu jinak, jako pomatená. Bylo to k&#160;popraskání. Otec totiž vyprávěl vždycky tak, že se pak sám na konci hurónsky rozesmál, že mi ani nebylo nebohého Dragoslava líto.</p>
			<p class="MLP_text">Po práci v&#160;zahradě si vždycky vzal noviny a&#160;dlouho si v&#160;nich listoval, četl a&#160;naštvaně krčil nos, nebo se díval na televizi a&#160;pak u&#160;ní usnul. Kyblík s&#160;piplačkou za dveřmi kanceláře připravený na další den. Jeho pomerančovníky sice ještě pořád rodí, jsou už ale staré a&#160;já na ně občas zajdu sama napiplat piplačku, a&#160;to je jako znova s&#160;ním být. Mlčet s&#160;ním, nebo se smát. Mluvit srbsky. Tou řečí, kterou pro mě navždycky mluví jen on. Je to jen jeho řeč. Moje a&#160;jeho. Nikdy jsem v&#160;Srbsku nebyla a&#160;s&#160;nikým jiným nikdy srbsky nemluvila. Bojím se, že by mi nikdo nerozuměl, kdoví, co je to vlastně za řeč, kterou to s&#160;ním mluvím. Srbín a&#160;jeho pomeranče. Jejich sladká, plná chuť mi stéká jako srbské hlásky hrdlem až někam hluboko k&#160;srdci. Když myslím na otce, mám místo krve hustou pomerančovou šťávu.</p>
		</div>
</body>
</html>