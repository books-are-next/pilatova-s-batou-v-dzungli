<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-22</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-22" xml:lang="cs-CZ">
		<div class="Z-kladn--textový-r-meček">
			<p id="_idParaDest-19" class="MLP_uroven2_kapitola">Dolores</p>
			<p class="MLP_text_bez1radku">Když táta Ljubodrag přijel, bylo to někdy večer nebo v&#160;noci. Pracoval jako vedoucí všech prodejen, co měl dědeček v&#160;Brazílii. Musel je objíždět a&#160;kontrolovat, jestli v&#160;nich všechno pěkně funguje. A&#160;to byla strašná práce. Prodejny byly totiž rozeseté jak rozházená maková semínka po státech Paraná, Sao Paulo a&#160;Mato Grosso. A&#160;tak tatínek trávil svůj život na těch brazilských cestách, v&#160;automobilu, který se natřásal jak olověný sulc a&#160;kazil se, kdykoli zdolal nějaký větší výmol. Ljubodrag přes den kontroloval prodejny a&#160;v&#160;noci cestoval. Nebo ležel pod autem a&#160;nahazoval motor nebo vyměňoval píchlé kolo. Zkuste si představit, že jedete každý den pět set kilometrů po prašné cestě, která je za každého deště plná jam, pralesem nebo cestami, které vůbec nejsou k&#160;tomu, aby po nich jezdila auta. Lidé jim říkají cesty ze zvyku, protože to jsou vlastně pralesní pěšiny nebo stezky vysokou, napůl spasenou trávou mezi stády býků. Když nám tohle ale táta vyprávěl, měla jsem dojem, že přes všechnu tu únavu a&#160;nepohodlí se mu to líbí. Měl vždycky takový zvláštní výraz, jako když ten nejmenší kluk z&#160;manšaftu dá úplné na konci zápasu náhodou gól. A&#160;možná proto to všechno snášel a&#160;pracoval jak čert. A&#160;když přijel domů do Batatuby, zavřeli se s&#160;maminkou do pokoje a&#160;pustili gramofon. A&#160;já stála za dveřmi a&#160;pěstičkami bouchala na zavřené dveře a&#160;křičela, že Dojojó chce taky tancovat. A&#160;když mi pak otevřeli, chytila jsem se tátovi za nohy a&#160;on mi ty moje dal na své boty, a&#160;tak jsme tancovali všichni tři. Takový byl můj vztah k&#160;rodičům. Nebyla jsem dítě a&#160;oni nebyli rodiče. Jen jsme všichni tři spolu tancovali životem ten zvláštní, posmutnělý tanec plný něčeho nesmírně tělesného&#160;– jen my tři a&#160;ten tanec, co není vůbec pro děti.</p>
		</div>
</body>
</html>