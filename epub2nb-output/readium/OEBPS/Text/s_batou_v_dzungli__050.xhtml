<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-47</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-47" xml:lang="cs-CZ">
		<div class="Z-kladn--textový-r-meček">
			<p id="_idParaDest-44" class="MLP_uroven2_kapitola">Jan Antonín</p>
			<p class="MLP_text_bez1radku_-0-12-">Jsem zase čistý. A&#160;byl jsem u&#160;toho. Nikdo mě neviděl ani necítil, ale přesto jsem tam tentokrát mohl být. Sedl jsem si dozadu do poslední řady židlí v&#160;soudní síni a&#160;vyslechl si rozhodnutí, které mě zbavilo vší špíny, kterou na mě naházely dějiny. Nebo konkrétní lidé. To je jedno, jak tomu budu říkat, protože dějiny, to jsou konkrétní lidé. Nikdo jiný dějinami nehýbe. Je to důležité, že už na mě nekydá nikdo hnůj lží? Ani ne. Pár článků v&#160;novinách a&#160;zpráva ČTK:</p>
			<p class="MLP_dopis_bez1radku_-I-">Žalobci po šedesáti letech od odsuzujícího rozsudku očistili jméno zlínského podnikatele Jana Antonína Bati, který dostal v&#160;roce 1947 v&#160;nepřítomnosti 15 let vězení za to, že se veřejně nepřihlásil do odboje proti nacistům. Městský soud v&#160;Praze letos rozsudek zrušil a&#160;žalobci nyní dospěli k&#160;závěru, že je Jan Antonín Baťa nevinný.</p>
			<p class="MLP_dopis_-I-">„Nebyl spáchán žádný trestný čin, věc byla bez dalších opatření založena,“ řekla mluvčí pražského městského státního zastupitelství Štěpánka Zenklová.</p>
			<p class="MLP_dopis_-I-">Podle nynějších zjištění měl Národní soud už před 60 lety k&#160;dispozici důkazy svědčící ve prospěch J. A. Bati, nijak se jimi však nezabýval. Z&#160;archivních materiálů mimo jiné vyplynulo, že Baťovy podniky financovaly československou vládu v&#160;Londýně a&#160;posílaly příspěvky v&#160;řádech desetitisíců liber či dolarů na protinacistické aktivity&#160;– třeba na pomoc uprchlíkům z&#160;Francie. J. A. Baťa také pomohl asi třem stovkám židovských rodin uprchnout před nacismem do Kanady, USA, Mexika, Číny. Rodiny svých zaměstnanců tam poslal za prací.</p>
			<p class="MLP_text_-12-0-">Pár blahopřejných telefonátů a&#160;e-mailů Editě a&#160;Doloresce: „<span class="MLP_znak_kurziva_11b">Zlínská radnice, která o&#160;očištění jména J. A. Bati již dlouho usilovala, rozhodnutí soudu přivítala s&#160;nadšením. ‚Mám z&#160;toho obrovskou radost,‘ reagovala zlínská primátorka Irena Ondrová. Tajemník radnice Zdeněk Mikel se ihned telefonicky spojil s&#160;Baťovou rodinou žijící v&#160;Brazílii.</span>“</p>
			<p class="MLP_text">A&#160;to je asi tak všechno. Lidi i&#160;dějiny mají dál v&#160;hlavě Jana Antonína Baťu, fašistu, co chtěl Čechy vystěhovat do Patagonie. A&#160;nebyl to náhodou ten Tomáš, nebo jak se jmenoval ten syn, co žije v&#160;Kanadě? Je to marné. Příliš složité. Lidé i&#160;dějiny jsou složití. Tož co už včil. Měl bych se asi radovat. Po těch letech jsem si ale zvykl na pocit, že svět je nespravedlivý a&#160;se zmatkem se nedá rozumně domluvit. Zatím se cítím jenom vyčerpaný a&#160;opuštěný. Možná se ale radost ještě dostaví. Možná až vyjdu ze soudní síně a&#160;vydám se pěšky na Vinohrady. Mohl bych o&#160;tom říct Jindrovi Waldesovi, ale ten už se v&#160;Grébovce dlouho neukázal. Snad se rozhodl odejít tak jako všichni. Tak jako se k&#160;tomu dřív nebo později rozhodnu já.</p>
			<p class="MLP_text">Zatím ale chodím po Praze. Bloumám po rozsvícených bulvárech, sednu si ke svíčkám u&#160;koně, jsou tam zapálené za kdovíkoho, za nějakého mučedníka, kterého dějiny a&#160;lidé nepochopili, nebo naopak chápali tak dobře, že ho raději upálili, nebo ho nechali, aby se upálil sám. Zajdu do svého bytu. Koupil jsem ho, abych nemusel spát v&#160;hotelu, aby moje děti, vnuci a&#160;pravnuci nemuseli nikdy v&#160;Praze, kterou jsem tak miloval, spát v&#160;hotelu. Byt je to velký, rozložitý jako já. Chlapisko z&#160;kotár s&#160;velkým bytem v&#160;Praze. V&#160;bytě teď bydlí rodina se dvěma dětmi. Koupelnu s&#160;funkcionalistickými vymoženostmi z&#160;naší doby nechali zrestaurovat. Muž, žena a&#160;dvě klackovitá roztopáčná děcka. Mají na stěně obrazy, které se mi nelíbí. Jsou to takové černošedé fleky a&#160;uprostřed nějaká červená figura. A&#160;přesto tam chodím právě kvůli těm obrazům. Když se na ně dívám, naskakují mi do hlavy nebezpečné otázky a&#160;někdy taky nebezpečné odpovědi. Jak gekoní potěr. Ptám se, co by kdyby. A&#160;potřebuju nabrat sílu. Konečně se rozhodnout.</p>
			<p class="MLP_text">Ale jak můžu vědět, že se to zase neotočí? Jak můžu vědět, že za pár let nevyhlásí nějaký jiný soud něco úplně jiného? A&#160;proč mě to vlastně zajímá? Proč chci zase něco tak velikého, jako je být si něčím jistý? V&#160;tomhle nejistém a&#160;krutém světě plném nejistých a&#160;krutých lidí? Měl bych se spokojit s&#160;tím, že mě teď a&#160;tady vzácně slušní lidé v&#160;soudní síni obhájili a&#160;očistili. Měl bych být vděčný a&#160;konečně se sebrat a&#160;jít.</p>
			<p class="MLP_text">Měsíc jak velká bílá rána vypálená na sítnici. Tisíc tun kamení všude kolem a&#160;nikde žádná džungle. Najednou se mi po ní stýská. Jako bych nebyl doma tady, ale tam. Jako by někdo obrátil ohmatané karty se zohýbanými rohy a&#160;v&#160;nich bylo něco jiného, než jsem měl v&#160;ruce, když jsem je vykládal na stůl. Nemám tady stání. Už tady nechci být. Tak dlouho jsem se tady ometal a&#160;snažil se všechno pochopit, u&#160;všeho být a&#160;všechno hezky jasně povykládat. A&#160;najednou mi z&#160;toho vychází, že už sem nepatřím. No toto. A&#160;ešče něco, už neříkám nic… ano, stařenko, už neříkejte nic, protože už je to jasné. Musím zpátky. Tam, kde jsem teď doma na věky. Musím odejít ze země, která na mě plivala, a&#160;teď mi ty plivance otřela z&#160;tváře, tam, kde mě alespoň chápali a&#160;uměli hrát fotbal. Třeba je bůh opravdu Brazilec, jak to ti dětinové v&#160;Brazílii říkají, a&#160;třeba mě teď volá zpátky k&#160;sobě.</p>
			<p class="MLP_text">Víte, chtěl jsem, aby se něco stalo. Nějaká zázračná věc. Aby se dělníci ve fabrice vzbouřili. Aby poslali komunisty do řiti, aby… aby tam nevisela ta cedule Jan Antonín Baťa zrádce. To jsem chtěl. To jsem strašně chtěl. Jenže se ukázalo, že celý ten náš systém… možná to byly jen nápady jak staré schody. Nikdo si možná nemyslel, že to děláme pro lidi. Mysleli si, že to děláme pro naši kapsu. Možná měl Tomina pravdu, když nechtěl, abych si postavil velký dům na kopci, nad celým Zlínem. Nadával mi, že je to zpupnost a&#160;velikášství. A&#160;já jen chtěl, chtěl jsem mít prostě hezký dům. Když jsem si podobnou vilu na podobném kopci postavil v&#160;Brazílii, nikomu to nepřišlo divné ani nepatřičné. Jenže Tomina měl pravdu. V&#160;malé zemi mají mít lidi malé domy.</p>
		</div>
</body>
</html>