<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-24" xml:lang="cs-CZ">
		<div class="Z-kladn--textový-r-meček">
			<p id="_idParaDest-21" class="MLP_uroven2_kapitola">Fabrika</p>
			<p class="MLP_text_bez1radku_-0-12-">Dcera Šéfa. Ta s&#160;nemocnou nohou. Ta od piana. Ta s&#160;nebezpečnýma očima, z&#160;nichž každému brazilskému dělníkovi poklesla kolena, jen když o&#160;něj kouskem té modři neopatrně zavadila. Ta bílá. Ta čistá. Ta voňavá. Ta pracovitá. Seděla za šicím strojem a&#160;byla jako svatý obrázek, jako madonka na stěně, jako hudba, která se linula z&#160;jejího pokoje v&#160;Šéfově vile. A&#160;ten její Srbín! Ten si ji našel a&#160;vysvobodil ze zakletí věčného zadumání. A&#160;zabral jenom pro sebe. A&#160;já se nikdy neubránila pokušení a&#160;neodolala jsem, abych se nepodívala oknem do jejich pokoje. V&#160;noci, když přijížděl a&#160;reflektory jeho auta probudily moje čerstvě omítnuté zdi a&#160;vysoká okna. Byla jsem největší v&#160;celém městě, byla jsem srdce toho města, a&#160;proto jsem si mohla dovolit nahlédnout, kam jsem nahlížet neměla. A&#160;na ty dva jsem se dívala nejraději. Když tančili, toužila jsem po tom tanci i&#160;já. Viděla jsem je, i&#160;když zatáhli těžké závěsy a&#160;rozžali malou stolní lampičku na zeleném stojánku a&#160;ještě přes ni přehodili červený šátek. Byli tak lahodní, lahodní oku. To jejich tango psal Piazzola snad jenom pro ně dva. Libertango. Nahrávka buenosaireské filharmonie. Žhavá novinka mladého skladatele. Žádný tklivý Gardelův hlas. I&#160;toho si pouštěli, ale když se Srbín vracel, tak to bylo pokaždé a&#160;jedině Libertango, třeba desetkrát po sobě. A&#160;taky konečně přestala psát ty hloupé dopisy! Ano, i&#160;ty jsem si přečetla. Chtěla jsem o&#160;nich vědět všechno, o&#160;nich, o&#160;rodině lidí, kteří mě vymysleli a&#160;postavili, aby mě potom opustili a&#160;zanechali džungli a&#160;chaosu. Těmi dopisy se neměla tak zdržovat! Nežila kvůli nim. Jenom toužila po něčem, co už ji dávno minulo. A&#160;ona to věděla, a&#160;přesto dál sveřepě lepila známky na obálky a&#160;kupovala modrý inkoust do drahých per. Kolikrát jsem na ni chtěla zakřičet: „Tak už dost, cérko!“ Tak jí říkal pan Šéf. „Přestaň s&#160;tím,“ měla jsem chuť na ni houknout, když si v&#160;hlavě skládala další dopis pro pianistu a&#160;šila přitom na stroji. Nebo když si rozbalila o&#160;přestávce svačinu v&#160;hedvábném ubrousku s&#160;rudě vyšívaným monogramem LB. A&#160;stejně toho nenechala, když odpovědi z&#160;Ameriky chodily zřídka. A&#160;ještě si taky psala deník. Nejdřív v&#160;hlavě a&#160;pak do hnědého, koženého sešitu, tlustého tak, že by to stačilo na pořádný ohýnek. Když jsem si pak ty zápisy četla, nevěděla jsem, jestli to psala ona, nebo někdo, kdo se jí jen podobal:</p>
			<p class="MLP_dopis_bez1radku_-I-">16. 1. 1946, středa</p>
			<p class="MLP_dopis_bez1radku_-I-">Přečetla jsem si všelijaké básně, hlavně romantické, a&#160;cítím se asi v&#160;takové náladě. Myslím při tom na Rudynka a&#160;přeji si tolik poznat také jeho lásku, tak jako ji znají lidé, kteří kráčí životem jako muž a&#160;žena. Líbí se mně být zamilovaná. Dívala jsem se večer na měsíček v&#160;plném nebi a&#160;Rudynek mně scházel při tom tolik.</p>
			<p class="MLP_text_-12-0-">Ona přece nebyla vůbec taková! Ani trochu nebyla tak hloupě romantická a&#160;roztoužená.</p>
			<p class="MLP_text">A&#160;Srbín se mi líbil, líbil se mi tak moc, že jsem chtěla, aby zůstal se mnou v&#160;Batatubě. Aby se dál staral pro Šéfa o&#160;boty, aby svou umíněnou a&#160;laskavou duši zasvětil jenom a&#160;jenom mně. Jenže on chtěl něco víc. Něco jen pro sebe. Chtěl zase bojovat o&#160;něco dalšího. A&#160;já mu rozuměla, ale nikdy jsem mu to neodpustila. Byl moje neopětovaná láska, možná první a&#160;určitě i&#160;poslední. Byla jsem do něj zakoukaná a&#160;přála mu Ludmilu a&#160;Dojojó a&#160;chtěla jsem, aby pokračoval v&#160;tom, co Šéf začal. Co by to ale bylo za tango, kdyby bylo jednoduché a&#160;radostné. To by byla jen hloupá polka.</p>
		</div>
</body>
</html>