<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_UROVEN2_KAPITOLA ParaOverride-1">Jan Antonín Baťa</p>
			<p class="MLP_text_uprostred_-B- ParaOverride-1">(Nevlastní bratr Tomáše Bati, který po jeho smrti dovedl firmu Baťa k&#160;světovému rozmachu)</p>
			<p class="MLP_text_bez1radku_-12-0-">Ležím na bílé posteli. Lněné plátno je moc naškrobené. Sněží. V&#160;dálce slyším moje první housle, ty skřipky, co maminka koupila od cikána. Jedu na černém futrálu dolů z&#160;kopce, je pevný a&#160;lepší než sáňky a&#160;jsem dole první. Kluci po sobě házejí sníh, celého mě zasypou a&#160;chtějí mě zahrabat do závěje, a&#160;já se bráním a&#160;sotva dýchám. Bolí mě na prsou. Lída mi podala skleničku s&#160;vodou a&#160;zapnula větrák. Je těžký, temně, výhružně bzučí jako menší létadlo. Jako naše létadlo Lockheed Electra L-10, výrobní číslo 1091, rok 1937. Jako první Čech jsem s&#160;ním obletěl celý svět. Nemůžu od něj odtrhnout oči. Vidím větrák a&#160;hned zase létadlo. Větrák, létadlo. Tam, zpátky. Větrák, létadlo. Sem a&#160;tam. Tam a&#160;sem. Monotónní hukot motorů. Klapot dřevěných lopatek. Vedro zahnané do kouta, které se vrací jako zážeh motoru. Dívám se na strop a&#160;jsem přesvědčený, že na mě to monstrum spadne, nebo že do něj nastoupím, zapnu si bezpečnostní pás a&#160;poletím domů. Potím se a&#160;hned zase třesu zimou. Nejspíš cestovní horečka. Uklidňuje mě ale, že vedle nemocnice roste stará a&#160;pokroucená dama da noite. Noční dáma, strom s&#160;malými hustými listy a&#160;drobnými květy. Dona Marina Trachtová kdysi říkala, že jí roste pod okny, protože její vůně přináší do domu štěstí. Ležel jsem tenkrát s&#160;prvním infarktem v&#160;Batayporã v&#160;domě Jindry Trachty, kde jsem měl kancelář. Ležel jsem jak lazar, protože se mi udělalo špatně. Byla tam jen Marina. Jindrova krásná Marina. Vždycky čilá jak veverka. Bylo mi zle. Všechno se se mnou zhouplo a&#160;jako bych úplně sám letěl vzduchoprázdnem. Všichni taky někde létali jako špinavé prádlo, byli na pile, káceli prales nebo vyřizovali nějaká papířiska, a&#160;já jsem držel Marinu za ruku a&#160;prosil ji, aby neodcházela. Doktor tam samozřejmě nebyl. Doktoři v&#160;pralese nejsou. Marina mi slíbila, že nikam neodejde. Šeptala: „Pane Baťo, vdechněte trochu té vůně, přináší štěstí. Tož jsem se nadechoval, jak nejvíc to šlo. Květy noční dámy jsou kříženci kaktusů a&#160;orchidejí. Kvetou. Vydechují do noci omamnou, úporně sladkou vůni a&#160;slétají se k&#160;nim houfy nočních kolibříků a&#160;motýlů. Po třech dnech odkvétají. Proč vykvetly zrovna teď? Copak je jaro? Jak že je ta písnička? „Aj každá babůvka stará&#160;– je veselejší zjara…“ Co mi to noční dáma chce říct? Že dnes je dobré zemřít? Brblám, že nikdy není dobré zemřít. Když Lída nebo Maja ráno otevřou okna, ta vůně mě zalehne, zasype a&#160;odnese pryč. Daleko od nemocnice v&#160;Sao Paulu, daleko přes oceán, do jiné vůně, provlhlého pachu hlíny a&#160;jarního sněhu, kde nelapám po dechu, ale všechno nenasytně lokám velkými doušky. A&#160;nebojím se tam nadechnout. A&#160;nebojím se tam vrátit.</p>
			<p class="MLP_text">Vrátit se, abych mohl vykládat a&#160;přidal k&#160;těm fámám, lžím, konspiracím, malým a&#160;velkým pravdám něco dalšího, tentokrát svého. Byl jsem už všelico v&#160;ústech a&#160;sprostých hubách lidí: nacista, Žid, německý Žid, český Žid, obyčejný Žid, prašivý Slovan, agent třetí říše, dezertér, vlastizrádce, škůdce národa, velikán, obětní beránek komunistů, král ševců, pokračovatel, Šéf a&#160;teď prý taky neuralgický bod novodobé české historie. Přeberte si to, jak chcete, ale vracím se, protože jsem se nikdy nesmířil s&#160;tím, že Lída s&#160;Editou a&#160;po nich i&#160;Dolores musely žebrat před vaší nespravedlivou spravedlností! Zase se rozčiluju, a&#160;to bych neměl, umřel jsem přece na infarkt. Chci se podívat na ten příběh pěkně popořádku. Možná ho i&#160;rozcupovat na malé kousky. A&#160;pak je trpělivě dávat dohromady, abych viděl, jestli je možné znova dílky sestavit tak, aby držely pohromadě. Ujasnit si všechny nitky, pokochat se tím, že už teď vím, který všivák za ně tahal, všechno si prohlédnout pod zvětšovacím sklem času. A&#160;pochopit, proč jste mě tak dlouho nechtěli poslouchat. Proč jste všechno chtěli vyprávět sami.</p>
		</div>
</body>
</html>