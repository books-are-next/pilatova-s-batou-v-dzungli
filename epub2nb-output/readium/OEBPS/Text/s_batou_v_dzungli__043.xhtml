<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-40</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-40" xml:lang="cs-CZ">
		<div class="Z-kladn--textový-r-meček">
			<p id="_idParaDest-37" class="MLP_uroven2_kapitola">Jan Antonín</p>
			<p class="MLP_text_bez1radku">Někdy jsem chtěl být jako Ljubodrag. Někdy se jen tak natáhnu na postel v&#160;jeho kanceláři v&#160;malém městě, kolem už dávno není džungle. Jen ty prašné cesty zůstaly stejné. Džípy se na nich stejně natřásají a&#160;praská stejné množství pneumatik. Ležím, dívám se do stropu, lopatky větráku se líně otáčejí v&#160;horkém vánku. Počítám všechna očka na háčkovaném přehozu. Zatáhnu za sebou moskytiéru jako našedlý, jemný baldachýn a&#160;nechám se prostoupit vrstvami jeho snů a&#160;přemýšlení, které tady po něm ve zdech zbyly. Jeho sny a&#160;myšlenky byly tak jiné než ty moje. Byly propletené, dráždivé, často melancholické a&#160;vždycky divoké. A&#160;ušlechtilé. Vyleštěné selským rozumem. Ljubodrag myslíval na nohy mé dcery, na jaguáři kůže, na mandarinky a&#160;na pomeranče, na světovou politiku, o&#160;které si ale na rozdíl ode mě četl brazilské, a&#160;ne americké noviny. Myslel na chytání ryb, pálení uhlí v&#160;milířích kolem farmy, na indiánské stopařské stezky a&#160;křídla kolibříků. Jeho myšlení mělo ohnivé barvy plné posmutnělých cákanců černé. Obdivoval jsem tohoto svého zetě víc než všechny ostatní Srbíny. Chtěl jsem se od něj dozvědět, co vlastně doopravdy dělal za války. Jaké to bylo být partyzánem? A&#160;jaké to bylo ve vězení? Asi to ode mě byla neomalenost, ale chtěl jsem se mu trochu přiblížit, protože i&#160;když to byl zábavný chlapík se všemi těmi k&#160;popraskání historkami o&#160;Lálovi, co pořád trousil, cítil jsem, že si drží odstup. Nesnažil se mně ani Brazílii nijak přizpůsobit. On prostě v&#160;Brazílii žil. A&#160;nečekal na to, až se věci změní k&#160;lepšímu nebo k&#160;horšímu. Jeho vytáhlá, kostnatá postava, oblek, dokonale vyčištěné, pohodlné boty, výrazná čelist a&#160;chytré oči. Brazilci moc nevěděli, co si o&#160;něm mají myslet. Nikdy nikomu nedával almužny, ani když ho někdo poprosil. Řekl, že mu dá sazenici pomerančovníku, ať si ji zasadí a&#160;počká, až strom vyroste. Nebo prosebníkovi nabídl práci na farmě. Ale když viděl, že má někdo hlad, nakrmil ho. Peníze, ty nedával nikdy nikomu. Nabízel práci, nebo jídlo, nic jiného. To se mi na něm líbilo, i&#160;když jsem věděl, že to nemá ode mě. Náš systém uznával, byl jeden z&#160;nejlepších spolupracovníků, ale stejně jako by si vždycky věci dělal po svém. V&#160;tichosti, ale po svém. Někdy jsem se s&#160;ním hádal jako kdysi Tomina se mnou. Poučoval jsem ho. A&#160;on mě vždycky vyslechnul, a&#160;pak si udělal všechno po svém. Někdy mi říkal, že mě Brazilci podvádějí, že falšují účetnictví, a&#160;taky mi trpělivě vysvětloval, že na úřadech čekají na úplatky. To mě vždycky rozpálilo doběla. Ne to, co říkal, ale to, že mi to vůbec říkal! Nechtěl jsem takové věci slyšet. Chtěl jsem lidem věřit a&#160;chtěl jsem, aby je náš systém vychoval, stejně jako vychoval spolupracovníky ve Zlíně. Proč by to nemělo jít s&#160;Brazilci? No řekni, Ljubo, proč? Ljubo se jen smál a&#160;odpověděl: „Protože jsou to Brazilci, pane Šéf, proto.“ „A&#160;to zase pr! Všichni lidi jsou přeci všude stejní. Když se jim správně vysvětlí, co a&#160;jak mají dělat, tak to přeci musí jít, ve Zlíně nebo v&#160;Batatubě, prašť jak uhoď!“ Ljubodrag se jen hořce ušklíbl. „Tak si věřte, komu chcete, Šéfe, já jen říkám, jak to je. Jak je to teď a&#160;tady v&#160;Brazílii. Jak to bylo ve Zlíně, to nevím, ale teď vás tady berou na hůl.“</p>
			<p class="MLP_text">Možná mě neobdivoval tolik, jak jsem chtěl. Jako by zažil něco, na co já nikdy nedosáhnu a&#160;o&#160;čem nechtěl mluvit. Když jsem jednou začal být opravdu dotěrný, odsekl, že bych to nepochopil. Samozřejmě že jsem se urazil. Proč bych to kruci neměl pochopit?! A&#160;pak jsem si po smrti do toho vězení zašel. Celkem nedávno. Ta budova ještě stojí. A&#160;to, co jsem tam v&#160;každé kamenné skulině napěchované kvílením, strachem, rozkoší z&#160;moci nad lidmi a&#160;hladem nahmatal, jsem tenkrát skutečně pochopit nemohl. Protože když Ljubodragovi trhali nehty gestapáci, zrovna jsem na zámořském parníku psal básně o&#160;fašismu. Ale vážil jsem si ho, a&#160;když jsem chtěl vylíčit stařence Gerbecové svého statečného zetě, napsal jsem, <span class="MLP_znak_kurziva_11b">„</span><span class="MLP_znak_kurziva_11b">že Srbína když zabít, tož jenom pantokem a&#160;rozseknout mu hlavu vejpůl. Jinak vstane zas“.</span></p>
			<p class="MLP_text">Ale přeci jen jsme měli s&#160;Ljubodragem něco společného. Fotbal. Oba jsme milovali Garrinchu. Manuela dos Santos Garrinchu. Zvaného Mané Garrincha nebo jen Garrincha. Nejlepšího brazilského hráče všech dob. Garrincha nebyl fotbalista, podle nás to byl baletní mistr. Umělec! Kubelík fotbalu! Jeho sestra prý tvrdila, že je to takový ptáček střízlík&#160;– garrincha, a&#160;to mu zůstalo. Ze všech šlamastyk na hřišti se dokázal ten střízlík vymotat a&#160;ještě dát gól. Taky mu v&#160;novinách říkali Křivonohý anděl, protože měl ty svoje svalnaté fajfky vážně křivé, ale co s&#160;nima uměl, to byl zázrak. V&#160;padesátém osmém jsem byl zrovna v&#160;Holandsku a&#160;viděl jsem v&#160;televizi, jak hrál na mistrovství světa. A&#160;s&#160;Ljubodragem a&#160;s&#160;chlapiskama jsme to pak ve fabrice donekonečna probírali. Když byli na hřišti v&#160;brazilském mužstvu Garrincha a&#160;Pelé, Brazilci nikdy neprohráli! Já i&#160;Ljubodrag jsme stejně jako lidi ve fabrice fandili týmu Corinthians ze Sao Paula a&#160;jezdili jsme spolu někdy na zápasy. Srbín fandí stejně jako Valach. Pěkně nahlas!</p>
			<p class="MLP_text">Ljubodrag se v&#160;městečku na kraji džungle chodíval dívat na fotbal do jednoho baru plného kovbojů. Když hráli Brazilci na posledním mistrovství světa semifinálový mač proti Němcům, říkal jsem si, že bych ho tam třeba mohl potkat. V&#160;tom jeho baru na rohu hlavní třídy, kde se točí pivo Skol horší než kočičí čurání. Aby se dalo pít, musíte si do něj naházet led. Třeba se stejně jako já vrátí, alespoň na ten zápas. Ale věděl jsem, že to není moc pravděpodobné. Ljubodrag nebyl z&#160;těch, co se vracejí. Stejně jsem se tam ale potom, když jsem se dost naležel v&#160;jeho posteli, vypravil. Světlo se ztrácelo a&#160;soumrak začal pomalu bzučet jemným deštěm, co se sypal z&#160;mraků brazilské zimy, a&#160;vzrušenými hlasy kovbojů. Seděli venku na červených plastových židličkách, nohy rozkročené v&#160;zablácených kožených botách, smrděli kravinci a&#160;srkali nervózně zteplalé pivo. Na ulepené stolky se jim lepily rukávy zpocených kostkovaných košil. Na rozdíl od předchozích dnů, kdy si lidé navzájem přáli „Bom jogo“&#160;– „Hezký zápas“, což trochu připomínalo Vánoce, tentokrát nikdo nikomu nic nepřál. Kovbojové se úzkostlivě choulili pod klobouky a&#160;byli nervózní jak psi. Šlo o&#160;národ. Fotbal v&#160;Brazílii je totiž něco jiného než sportovní zábava. A&#160;od té doby, co jsem poprvé uviděl kličkovat Garrinchu, mě začalo tohle brazilské náboženství doopravdy zajímat. A&#160;šel jsem na to systematicky. Založil jsem si na fotbal speciální sešit s&#160;kroužkovou vazbou a&#160;lepil jsem si do něj výstřižky z&#160;novin. Přečetl jsem si kdeco.</p>
			<p class="MLP_text">V&#160;zemi, kde pospolu žijí miliony evropských, asijských či afrických přistěhovalců, potomci otroků, indiánů a&#160;lidé nejrůznějších vyznání a&#160;sociálních rozdílů, je fotbal národnostním tmelem. Jakýmsi kyjovským krojem a&#160;folklorní písničkou nebo národním obrozením. Tahle láska a&#160;hrdost začala na konci devatenáctého století, ale fotbal byl zpočátku hrou vyhrazenou pro bílou elitu. Přivezli ho sem angličtí a&#160;němečtí imigranti a&#160;hrál se v&#160;jejich uzavřených klubech. Legendární je historka o&#160;míšenci a&#160;fotbalovém hráči Carlosi Albertovi, který se na jeden zápas profesionálů celý potřel bílým pudrem, jen aby mohl nastoupit. Když se pak ale zpotil, jeho lest byla odhalena a&#160;on vyřazen ze hry. Až ve dvacátých letech byli k&#160;fotbalu připuštěni hráči tmavé pleti a&#160;pověstné brazilské kličky, v&#160;portugalštině „jogo de cintura“&#160;– „hraní pasem“, údajně vznikly tak, že se bílí hráči snažili vyhnout přímému tělesnému střetu s&#160;tmavšími spoluhráči. Brazilci jsou od těch dob vyhýbání hrdí na své „jogo de cintura“, na to, že dokáží být tvární, v&#160;každé situaci si poradit a&#160;nevzdávat to&#160;– prokličkovat osudu pod rukama. „Tohle se od nich musíte naučit, Šéfe,“ říkával mi Ljubodrag. Ale já se kličky učit nechtěl. Nikdy jsem nekličkoval! Chtěl jsem chodit a&#160;hrát rovně.</p>
			<p class="MLP_text">Jenže dneska hraní pasem ani jiné kličky nefungují. Všichni nevěřícně zíráme na tu kanonádu, kovbojové se po pátém německém gólu začnou hystericky smát, někteří zlostně nasedají na koně nebo do zablácených džípů a&#160;odjíždějí. Jiní vytahují svoje zahnuté kudly a&#160;nervózně přejíždějí po kostěných rukojetích. Začíná znova mrholit, ale všichni se ujišťují, že zázraky se dějí a&#160;nakonec to bude šest pět pro Brazílii. Nebylo.</p>
			<p class="MLP_text">Byl to učiněný blitzkrieg, sedm jedna pro Němce, ale vzpomněl jsem si, že jsem v&#160;časopise Veja četl, že jeden z&#160;prvních známých profesionálních fotbalových klubů v&#160;Brazílii založili právě oni. Jmenoval se Sport Club Germânia a&#160;fotbal ve svých začátcích prosperoval hlavně na jihu ve státu Rio Grande do Sul osídleném převážně německými kolonisty. Jih Brazílie jsem obdivoval. Jenže tam mou vysněnou kolonizaci vymysleli a&#160;uskutečnili němečtí přistěhovalci o&#160;sto let dřív! Zúrodnili tamní hory a&#160;studené pralesy a&#160;všechno bohatství ze svých políček investovali a&#160;stavěli mrakodrapy a&#160;továrny na boty kolem bažin v&#160;nížině a&#160;pak to místo pojmenovali Porto Alegre. Takže fotbal dali Brazílii taky Němci. Tomuto sportu ovšem na jméno nemohli přijít hlavně brazilští páni intelektuálové a&#160;spisovatel Lima Barreto o&#160;něm napsal, že je to sport ignorantů a&#160;imbecilů. No vidíte, podle nich by asi všichni měli sedět někde na kanapi a&#160;číst ty jejich smutné a&#160;zamotané romány. Tehdejší brazilská dělnická třída, především komunisté a&#160;anarchisté, zase ve fotbalu viděli konzumní buržoazní zábavu, která má dělnictvo odlákat od skutečných proletářských problémů. Byli to ale zrovna dělníci, kdo fotbal v&#160;Brazílii zprofesionalizoval. Majitelé továren si totiž všimli rostoucí obliby fotbalu a&#160;začali podporovat mužstva finančně, a&#160;když jejich tým vyhrával, měli zajištěnou reklamu. To mě zaujalo a&#160;zapsal jsem si do svého sešitu plného výstřižků a&#160;fotek fotbalistů, že je to zajímavá myšlenka a&#160;že bych měl v&#160;budoucnu taky nějaký klub začít podporovat. Nebo rovnou vybudovat! Baťaman Club Brasil. Nebo Club dos Tchecos no Brasil. Ale pak páni spisovatelé najednou obrátili a&#160;v&#160;čtyřicátých letech už Mário Filho ve své knize Černoch v&#160;brazilském fotbalu píše: „Dělník, který hraje dobře fotbal, má zajištěnou lehčí práci. Kluci čutají na plácku před kostelem a&#160;vědí, že když vyrostou a&#160;budou dobře hrát, mají zajištěné místo v&#160;továrně.“ Fotbal se tedy stal také sociálním výtahem a&#160;člověk díky němu mohl přestoupit do vyšší sociální třídy. „Ve fotbale nepomáhalo, že je člověk z&#160;dobré rodiny, student nebo běloch,“ píše Filho. To se mi líbilo. Umínil jsem si, že i&#160;fotbal musí být součástí našeho systému. Možná že jsem se konečně učil to slavné „hraní pasem“, jak mě nabádal Ljubodrag. Když se v&#160;roce 1930 dostal k&#160;moci prezident Getúlio Vargas, vybral si právě fotbal jako symbol nové národní brazilské identity a&#160;všemožně ho podporoval. A&#160;Getúlio Vargas, to pro mě byla veliká inspirace. Chápal jsem, že potřebuje něco, co by Brazilce a&#160;exulanty dalo do jedné kupy a&#160;ten roztodivný národ začal táhnout za jeden provaz. Tož čutálisti v&#160;tom mohli pomoct!</p>
			<p class="MLP_text">Jenže zápas s&#160;Německem už skončil. Chlapi vypadají, jako by je někdo polil smůlou. Jsou zaražení. Mají na krajíčku. Ani nenadávají. Jen nevěřícně hledí na velkou obrazovku televize, místo piva teď do sebe hážou baně třtinové kořalky. Taky ochutnám. Když jsem žil, alkohol jsem nepil, ani jsem nekouřil. To už jsem vám vykládal mockrát. Ale stejně jako tango i&#160;tyhle věci si teď dopřávám. Chuť cachaçy, té jejich sprosté kořaly, se hodí k&#160;fotbalu a&#160;můj nejmilejší hráč Garrincha to dobře věděl, protože se nakonec ze vší té slávy uchlastal. Škoda ho, chlapa šikovného. Já si tentokrát dám. Ponořím se do alkoholu, na chvíli se stanu zemitou, ostrou chutí čistého lihu kořeněnou něčím sladkým, vůní trochu špinavých kostek ledu, jejich hrkání o&#160;zinkové pohárky. Rozdrcená chuť máty na jazyku. Nasaju cigaretový kouř, chlapiska báňají jak komíny ve fabrice a&#160;mně je tady dobře. Ljubodrag by si s&#160;nimi vykládal a&#160;já bych poslouchal jejich teorie o&#160;tom, že Pelé a&#160;Garrincha už se nevrátí a&#160;že to je konec brazilského fotbalu, a&#160;tím pádem celé Brazílie. Někdo vypnul televizi. Obrovský černý chlap se zvedl a&#160;zapotácel se. „Všechno je na hovno!“ zahulákal do tmy. Kovbojové přikývli.</p>
		</div>
</body>
</html>