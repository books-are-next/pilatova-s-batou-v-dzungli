<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-28</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-28" xml:lang="cs-CZ">
		<div class="Z-kladn--textový-r-meček">
			<p id="_idParaDest-25" class="MLP_uroven2_kapitola">Ludmila</p>
			<p class="MLP_text_bez1radku">Stával v&#160;salonu a&#160;poslouchal, jak hraju. Nebo měl pootevřené dveře do pracovny. Když chtěl, abych věděla, že poslouchá, nechal průvan, aby dveřmi zlehka vrznul. Pak někdy vstal, přešel do salonu a&#160;díval se nahoru na mě a&#160;na piano postavené v&#160;mezaninu a&#160;začal si pobrukovat. Ztišila jsem trochu prsty a&#160;poslouchala, co si brouká. Většinou to byl kousek z&#160;Traviaty, kterou jsem i&#160;já zpívala nejraději, nebo to byly lidovky. Občas zapnul ten moderní nahrávací přístroj, co ho stál majlant, a&#160;nahrával si nás dva, jak spolu zpíváme. Když se ale pak přidal někdo další, přístroj vypnul. Nevím, jestli si ty nahrávky pak sám někdy pouštěl. Dodnes je mám. Tata měl krásný tenor a&#160;já jsem taky zpívala slušně, možná ne, možná jsem zpívala výborně, možná by mi zpívání šlo líp jak hraní, ale být operní diva&#160;– soprano coloratura&#160;– to bylo ještě něco nemyslitelnějšího než být pianistka. To by ani tak moderní člověk, jako byl tata, nesnesl. Ani tu pianistku ne. Vlastně nevím, proč si mě chodíval do salonu poslechnout. Proč tam tak zamyšleně stál a&#160;dělal, že tam není. Hrála jsem pro něj. Pro něj jsem vždycky hrála nejraději.</p>
			<p class="MLP_text">Když jsem se poprvé dotkla chladné klapky, nebyla to klapka klavíru, ale klapka tatovy harmoniky. Byla tak hladká, chladná, dokonalá. Od té chvíle jsem věděla, čím budu. Když se mě pak dospělí s&#160;tím hraným zájmem, co je jim tak vlastní, vyptávali, čím budu, vždycky jsem odpovídala, že klavíristka, později jsem k&#160;tomu přidávala klavírní umělkyně. To znělo líp. Místo toho jsem se stala manželkou a&#160;matkou a&#160;nikdy nepřestala být dcerou. Poslušnou dcerou. Nestala jsem se tím, čím jsem chtěla. Teď to vím. Už dlouho to vím, jenže to neznamená, že jsem si to někdy byla schopná přiznat. Myslela jsem, že je to dost být něčí žena a&#160;něčí matka. Že je to krásné, že je to nádherné. To jistě je. A&#160;bylo to taky poslušné. Bylo to to, co dělají poslušné dcery. Možná to ale mohla být taky tatova zkouška. Jestli jsem dost zatnutá, fortelná, dost odhodlaná, abych ho pro muziku neposlechla a&#160;opustila jeho svět. A&#160;když jsem to neudělala, tak věděl, možná líp než já, co pro mě je a&#160;co pro mě není dobré. On přeci sám odcházel z&#160;firmy strýce Tominy dvakrát. Sice se vždycky vrátil, ale když spolu měli neshody nebo když se chtěl postavit na vlastní nohy a&#160;otevřít si továrnu jinde, dokázal prásknout dveřmi a&#160;prosadit si svou. A&#160;obdivoval to i&#160;na jiných.</p>
			<p class="MLP_text">S&#160;Rudym jsem toužila po lásce, toužila jsem po manželství s&#160;ním, ale možná jsem spíš toužila po hudbě a&#160;po sdílení hudby. S&#160;klavírním umělcem. Možná i&#160;tohle náš tata poznal, že netoužím po Rudym, ale po světě hudby. Myslím, že ale nikdy nevěděl, že hudba je něco, co mě přesáhne, protože ho přesahovala práce, systémy, řád, budování nových měst a&#160;podniků. Hudba pro něj byla něco krásného, co si mohl klidně odpustit. Mě ale hudba vždycky spolehlivě odnesla do jiné vrstvy života, do jiného řádu, kde neplatí jenom píle, ale ještě něco navíc, něco, čeho jsem mohla dosáhnout, jenom když jsem nepřetržitě hodiny a&#160;hodiny seděla u&#160;klavíru. Jenom když jsem hrála. Dobře hrála. A&#160;jedině tehdy jsem dokázala věřit, že existuje něco vyššího&#160;– opravdová láska, spravedlnost, rovnováha, porozumění, štěstí. Když jsem hrát přestala, pochybovala jsem o&#160;tom. Pochybovala jsem o&#160;věcech, které dělají život snesitelným. Když nehraju, nezpívám nebo alespoň neposlouchám hudbu, začne se ve mně roztahovat marnost. Dobývá větší a&#160;větší území. Vytlačuje všechno dobré, co se zdálo díky hudbě na dosah.</p>
		</div>
</body>
</html>