<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-15" class="MLP_uroven2_kapitola">Laďa Pinga</p>
			<p class="MLP_text_bez1radku">„Laďo, vstaň. No tak vstaň, slyšíš!?“ Slyším Yaru. Cítím, jak se mnou její ruky třesó. Ruky jak dva svalnatí motýli. Čistá zástěra s&#160;modró výšivkó a&#160;její ruky jak pařátky ještěrky. Na každém drápku rudé. Škoda že só to ruky, co hladijó Mirdu. „Tak vstaň, špalku ožralej, špinavej,“ říká sladce portugalsky. Ta její řeč se u&#160;ní v&#160;puse mění na nejsladší fajnovou slivovicu. A&#160;to bych si hned dal baňku. Nebo pořádnó baňu a&#160;druhó na ňu! Aji třetí! Mirda si posune v&#160;koutku cigaretu. Nechce se mi vstávat. „Láďo, neválej se tady, nejseš na dovolený.“ „Jak to, že nésu na dovolené, ty Čecháčku jeden zatracená? A&#160;nésu žádné Láďa, su Laďa, kolikrát ti to mám eště zopakovat… a&#160;sám si říkal, že na léto mám tady na ostrově zůstat, že to bude dovolená, tož co.“ „No jo, ale dovolená od chlastu, jsem řikal. Nemá to cenu,“ Mirda vyplivne pohrdání a&#160;zbytky levného kouření do vody. Smráká se a&#160;budó muset jet. Nechajó mě tady. Přivezli jenom zásoby a&#160;svoje dobré úmysly, a&#160;na ty jim zvysoka, víte co.</p>
			<p class="MLP_text">Ale myslijó to se mnó dobře. Oba. Každé jináč, ale oba dobře. Yara chce klid a&#160;pořádek. Čisťounkou kuchyň, haldu děcek, co majó dycky něco do huby, zametený zápraží, všecko všecičko v&#160;rychtyku jak na vojně. Možná by měla být Yara spíš nějaká podporučica nebo rovnó generálka, vojanda by to měla byt. A&#160;né cérka z&#160;pralesa. Je tak čistotná, že by ju jeden zabil. Vlasy se jí lesknó na slunku a&#160;voní po nějakéch tech pralesních kytkách, co si je dává každý ráno za ucho. Kytku za ucho a&#160;už sméčí jak ďas. Jak čistotné traktor. Někdy má člověk chuť jí pošlapat tu čistó dlážku, enem aby mu vynadala, enem abych ju viděl, jak sa čertí. A&#160;Mirda, ten zase chce stolařa, farmářa a&#160;zedníka a&#160;pokrývača Laďu z&#160;Postópek, práce všeho druhu, protože tady v&#160;džungli su široko daleko jediné, kdo umí řemeslo a&#160;aji farmaření. Su potřebné, tož to zase ja. A&#160;co z&#160;teho mám? Mně se chce jenom ležet, válet se na břehu říčního ostrova a&#160;slopat. Vypít do dna tuhle tu kalnó řeku i&#160;s&#160;tlustýma kapybarama, co v&#160;ní večer a&#160;zrána plavó jak chlupatý, mokrý jelita s&#160;velkýma zubama. Navíc už mluvím jak ten Mirda z&#160;Prahy, a&#160;né jak Ladin z&#160;Hané. Všecko se mně to totiž plance dohromady. Moja portugalština je jak prodřená ponožka s&#160;dírama na patě a&#160;hanácky už s&#160;nikým nemluvím. Jenom sám se sebó, dyž sa ožeru, protože jediné Čech široko daleko je Mirda, a&#160;to jeho pražský zpívání se mně přilepilo na jazyk jak americká žvékačka a&#160;nemožu se teho zaboha zbavit. Je to horší než hantec brněnského stréca. Mirda mi dal milostivě prázdniny, protože je léto a&#160;protože je můj šéfik a&#160;protože potřebuje, abych se dal dohromady a&#160;udělal krovy a&#160;vyspároval dlaždice na podlaze firemního baráku. A&#160;taky chce, abych se jel podívat na ty naše pole, co sme je společně kópili do foroty a&#160;chcem tam pěstovat sóju a&#160;chovat velké béky z&#160;Indie. Jenomže jedině Ladin z&#160;Postópek někdy viděl živého béka a&#160;umí se k&#160;němu postavit čelem, a&#160;né jak Mirda, co když béky poprvé uviděl, řekl: „Helé, to bude tvoje věc, todlecto.“ A&#160;vůbec všecko mám dát do cajku, jak říká, protože přijede na obhlídku eště větší šéf, než je Mirda. A&#160;Yara chce, abych přestal Mirdu rozčilovat. Ani ju nenapadne, že bych ju mohl milovat! To se jí eště do té její černovlasé nakulmované hlavinky nedoneslo.</p>
			<p class="MLP_text">A&#160;ani nedonese, má oči jenom pro Mirdu. Slušného hocha, chytrého, spolehlivého, pěkného a&#160;sladkého, co ho má každý rád. A&#160;co mluví houpavě, s&#160;rozvahou, velkopansky, pražsky a&#160;vzdělaně. A&#160;chytil se tady jako nic, protože umí jazyky, protože se vyzná a&#160;se všema hned zná a&#160;okózlit dovede nejenom Yaru, ale taky samotného pana Šéfa Jana Antonína Baťu, a&#160;ten ho hned udělal manažerem. V&#160;tom jejich čisťounkým, vysméčeným domku si dokonca dává oběd, a&#160;když přijede, Yara začne vyvářat a&#160;dělat mu pomyšlení a&#160;všeci sa možó pominót. A&#160;Šéf je má rád, protože je na ně spolehnutí a&#160;protože só čistotní a&#160;nemajó v&#160;životě chaos jak někdo. Jako průšvihář Laďa, co byl v&#160;koncentráku, a&#160;nejdřív mu všechno zařízli náckové a&#160;po nich grunt znárodnili komunisti. Laďu, co si myslel, že když zdrhne před evropskéma běsama do panenské brazilské džungle, že na všecko zapomene, že všecky jeho smutky někam odplavou, když s&#160;nima uteče z&#160;domu. Že jim těma svýma šikovnýma pazórama zakrótí krkem.</p>
			<p class="MLP_text">Místo toho se tady uchlastává k&#160;smrti. A&#160;ne nadarmo mi všeci říkajó Laďa Pinga, a&#160;to znamená Laďa Kořala.</p>
			<p class="MLP_text">Slyším jejich vesla, šplóchnutí vody. Drobná, bolavá šplóchnutí jako zlomit kůstku netopérovi. A&#160;eště jedno. Malá vlnka mlaskne o&#160;kotník. Hučení bílých křídel volavek. Snášijó se pomalu nad vodu, aby naposled zašátraly zobákem a&#160;sekly po rybě k&#160;večeři. Jede se sem na ostrov celó věčnost. Řeka Iviñema tady teprve začíná napřahovat paprče do mohutnosti a&#160;všelijak se mělce i&#160;hluboce klikatí, nechá si klidně hladinu zarůstat ohromnéma listama divokéch leknínů a&#160;břehy olizovat kořenama palem buriti. Jejich plody občas plavó po hladině a&#160;vypadajó jako malinký šištičky modřínů tam od nás. Chytám je a&#160;strkám si je do pusy. Chutnajó ale jak sladká móka, a&#160;kdo si na tu chuť nezvykl jako děcko, tak s&#160;tím teď nic nezmože. Člověk se tady nevyzná, dyž néni indián, nebo místní gaucho, nebo vášnivé rybář jak Mirda. Ten mi říkal, že kdyby pro nic, navždycky tady zůstane pro to královské rybaření, pro ty ohromné sumce, kteří se pak rozříznó a&#160;posypó sérem a&#160;dělá se z&#160;nich v&#160;peci rybí pizza, ale taky pro maso kapybar. Ty se tady pasou jak divocí pašíci na břehu, válijó se v&#160;bahně a&#160;občas laškovně plavó pod vodó. Só to přerostlé vodní krysy a&#160;je z&#160;nich skvělá zabijačka. Ale tu zabijačku má ráda aji anakonda. Tož ta si ju nenechá ujít. A&#160;běda temu, kdo sa k&#160;temu připlantá. Sucuri, jak říkajó indoši. Na tu teda nechcu myslet, že by sa sem připlazila. Nebo spíš připlavala. Potvora jedna šestimetrová! Břehy tady só pro ňu jak stvořený. Jednó sem měl teda namále, a&#160;tak tak sem utékl. Nebo spíš uplaval. Jeli sme s&#160;Mirdó na kapybary, ale stejnej plán měla asi aji sucuri. To se na vodě objeví taková jako vlnitá stopa. Pod vodó sa to vlní tech šest nejmíň metrů masa a&#160;šedavý, skvrnitý kůže s&#160;ohromnó chuťó na cokoli, co sa hýbe. Sucuri je vládkyňa zdejší mokrý krajiny, všeho, co teče a&#160;vlní sa. A&#160;běda temu, kdo to neví. Nebo si myslí, nedej bože, že vládca je on. Její ohromná hlava sa najednó vztyčila před nama, vypadalo to, že nás podplavala lochneska. Ta hlava na tlustém, ohromném krku začala větřit, zvednutá jak periskop. Tož to ona tak dělá, když chce potopit loďku. Podplave vás a&#160;ocasem loďku převrhne. Jedním ocasiskovým kopnutím. Dycky nám to indoši vykládali a&#160;my sme si mysleli, že si z&#160;nás střílijó. Oni totiž indoši vykládajó u&#160;ohňa po sekání pralesa a&#160;mýcení pastvin všelijaký blbostě a&#160;plancó ty svoje legendy, a&#160;člověk neví, co si výmýšlajó, a&#160;co je eště možný. Jenomže tady v&#160;té džungli je vlastně všecko možný, aji to nemožný a&#160;vymyšlený. Tož jak sem uviděl ten hadí periskop čučet z&#160;vody, na nic sem nečekal, vytáhl svůj Smith &amp; Wesson trojku, co sem ho vyhandloval za jaguáří kožku s&#160;jedním indošem, a&#160;střelil sem tu sucuri revolverem přímo doprostřed té její hadí palice. Nečekal sem, esli uvidím, že je mrtvá nebo ne. Enom sem rychle odvázal tu našu skořápku, co sem ju udělal z&#160;jednoho kusu palmovýho kmene, a&#160;pryč odsaď. Naštěstí sem jí tenkrát přidělal aji motor. Ten sem teď túroval jak ďas, a&#160;na dvojitý štěstí sem ho den předtím šteloval a&#160;promazával, takže naskočil jak nic, a&#160;nazdar, vládkyňo všech vod, dneska si zežer nekeho inačího. No a&#160;co čert nechtěl, ta samá sucuri pak ležela o&#160;pár dní pozdějš ve vodní jamě na pastvinách nedaleko. Jeden náš kamoš kovboj sa brodil s&#160;koněm přes ňu a&#160;sucuri skočila na teho koňa, chtěla ho chytit, obmotat a&#160;zežrat aji s&#160;kovbojem Ignáciem. Naštěstí nebyl sám a&#160;jeho kamoš hodil lasem, obmotal jej krk a&#160;mačetou tomu obludisku usekli hlavu. Pak mně říkali, že měla uprostřed čela stopy po kulce z&#160;revolveru. Takže to musel byt ten samé macek, co sem ho střelil já. Panebože, to je teda děs toto. Stáhli ju z&#160;kůže a&#160;věnovali ju velkýmu Šéfovi Janovi Antonínovi Baťovi do kanclu v&#160;Bataguassú. Ten kancl je teď celé omotané anakondí kožkó a&#160;všeci čučijó jak blbí, když tam vlezó. Sice to tam dost smrdí, ale asi to za tu parádu a&#160;dojem, keré to dělá, stóji.</p>
			<p class="MLP_text">Su tu sám. Žvýkám domácí chleba od Yary. Kapybary se mně lovit nechce, bylo by to moc rámusu do teho ticha kolem, kdybych tady práskal Wessonem, a&#160;ryby chytat neumím. Vždycky sem si říkal, že už jednó Mirdu, nebo líp Yaru, ta umí chytat stejně jako on, že je poprosím, ať mi to ukážó. Vždycky se jen tak rozesmějó a&#160;řeknó, že je to strááášně jednoduchý, a&#160;nikdy mi nic neukážó. Dyž to zkóšim sám, nikdy nic nechytnu. Jako by ty rybyska potvory věděly, že su levé jak šavla. Vím, že nebudu moct spát, dokud se nenapiju něčeho echt tvrdého. Dokud mně tekutá spása nevypálí z&#160;hlavy všecko to nespaní. Blómám v&#160;západu slunce a&#160;nad hlavou mi vyhrává komáří dechovka smutné, střízlivé valčík. Není to tak, že by mi odvezli loďku a&#160;já bych se odsud nijak nedostal. Voda tady néní hluboká, ale šak moc dobře vědijó, že si nepamatuju všechny ty zákruty a&#160;zátočiny, že bych potřeboval mapu, která neexistuje, abych se mohl dostat zpátky do Baťovy Dobré Vody, jak se jmenuje to místo, co Jan Antonín Baťa založil a&#160;my ho osidlujeme. Sme tu pěkná parta sokolíků a&#160;uprchlíků, nesnášíme komunisty a&#160;nacisty a&#160;všeci sme před nima zdrhli sem, co nejdál to šlo. Snažíme sa strašně moc, abysme to tady se ctí vydrželi a&#160;nezbláznili sa z&#160;teho. Hlavně sa z&#160;teho neposrat, jak sa říká. No ale někdy je to ošajstlich, ta výdrž. Snažíme sa ale strašně moc. Děláme tancovačky a&#160;zpíváme česky, a&#160;dyž přijede velký Šéf, aji on vytáhne svoju harmoniku a&#160;celé zpocené, jak s&#160;nama třeba kopal jamu, abychom přes ňu dali klády a&#160;on mohl projet bahniskem ve svým náklaďáku, tož pak si sedne večer k&#160;ohňu a&#160;vytáhne tu svoju parádní harmoniku, co ju všade sebó tahá, a&#160;spustí Šavlenka brušená a&#160;zpívá tim svým bohatýrským valašským hlasem, a&#160;tož to pak všeci skoro bečíme, jak sme daleko a&#160;jak je to všecko strašně divný tady byt a&#160;zpívat moravské pjesničky a&#160;nahánět místní galánky místo tech našich. Jak je to všecko na palicu a&#160;nemože to byt ani jináč, protože nám nic inýho nezbévá než zpívat, nebo sa ožrat. Někdy děláme, že sme už jako Braziliáni. Dlábime do sebe černý a&#160;hnědý fazole s&#160;hnědó omáčkó, zakusujem pečené hovězí, co chutná jak kořeněná podrážka, k&#160;temu rýžu, aji k&#160;rybám rýžu, rýžu se všim, a&#160;někdy by za erteple člověk zaplatil zlatem, ale né, to tady nemajó, pěstujó jenom maniok nebo erteple na sladko, a&#160;to sa nedá žrat, tož rýža ke všemu, a&#160;někdy aji kus chleba, ale jenom bílého, co chutná jak nasládlá buchta. Ale my si nestěžujem, my sa přizpůsobujem, my sa učíme o&#160;jiné kultuře a&#160;chceme si zvyknót, bože můj, jak my si chcem strašně zvyknót. Aji ďáblovi bysme sa upsali, jenom abysme si už konečně na tu příšernou pralesní řiť světa zvykli. A&#160;tož taky pijem tu jejich třtinovou kořalu cachaçu, co šmakuje jak mýdlo, nebo když je moc horko, tož to jejich tereré, teda maté s&#160;ledem z&#160;uříznutého kravího rohu, a&#160;koluje to mezi nama a&#160;je v&#160;tom kus jakéhosi bratrství a&#160;připadáme si jak honáci a&#160;kovboji, a&#160;na chvilku sme v&#160;té nové koži jak doma. Pak sa to zase pokazí, jak člověk dostane chuť na pivo nebo si s&#160;nekým povykládat, jak mu zobák narostl, a&#160;né jak sa mu ty slova těžko skládajó, tak aby temu aspoň někdo rozuměl. Já sa sice domluvím, ale tak nějak jak indián, někdy mně rozumijó, někdy nerozumijó. Tož Mirda to je inačí kabrňák. Dokáže aji napsat portugalsky dopis nebo vyplnit ty jejich úřednický lejstra, na který si Braziliáni tak potrpijó. Bodéť by taky ne, když kafrá celý dny s&#160;Yarou a&#160;jejíma příbuznéma, co jich tu má asi sto na jednym prstě. Tož bodéť by sa nenaučil mluvit jak Brazilián. Enem já su takový trdlo na jazyky, ale možná je to aji tim, že si se mnou vykládat ani nikdo moc nechce. Mirda mně doporučoval&#160;– ten náš brók Pytlík, že sa mám oženit jak on. A&#160;tož to mu mám vykládat, že já bych sa hned oženil s&#160;tó jeho ženuško, ale že ona mě nechce. Proč mě s&#160;tím nasírá, když to musí moc dobře vědět, to teda nevim. Je nás pár, pár rodin a&#160;pár takovéch kůlů v&#160;plotě, jako su já, ale všichni táhnem za jeden provaz, a&#160;jen já jim ten tah občas tím slopáním kazím. Ale co, místní Braziliáni se taky rádi zkárujó, dyž na to přinde, když vydělajó na sklizni nebo střelijó jaguára, to pak třtinová kořalka teče pródem a&#160;kolty se musí odkládat pěkně u&#160;Yary v&#160;kanceláři, jinak by to špatně dopadlo.</p>
			<p class="MLP_text">A&#160;pak to zmerčím. Strom uprostřed ostrova. Mangovník. Zelené, skoro voskové listy se lesknó na slunci. Je ohromné a&#160;strmí nade mnó jako strom poznání. A&#160;pod ním přezrálá, červená a&#160;žlutá manga. Je to tak překvapivé, tak nebesky jednoduché! Tak nóbl, jak by řekl všeználek Mirda. Su jak Eva v&#160;ráji a&#160;beru si plnýma rukama zakázané ovoce a&#160;cpu ho do zrezavělého sudu, co se válel pod palmó. Cukr mi Mirda s&#160;Yarou přivezli do kafe a&#160;já ho naházel na ten budoucí kvas, a&#160;pak jenom čekal a&#160;hlídal, aby mi to nezkyslo. Vařák, róra a&#160;chladič ze staréch plechovek. Nic nebylo problém udělat, moje zlaté hanácké paprčky si dobře poradily. Poháněla je žízeň, největší žízeň na prázdninách od chlastu. A&#160;taky vzpomínka na všechny ty palírny u&#160;nás, na říznó chuť tátovy slivovice a&#160;strécovu hruškovicu a&#160;na moju vlastní meruňkovicu. Pod ruce mi nakukovaly malé smaragdově modré ještěrky a&#160;jejich jazéčky kmitaly do neposedného čekání na ten šnaps. Na tu moju dnešní mangovicu!</p>
			<p class="MLP_text">Na konec střízlivění.</p>
			<p class="MLP_text">Na konec nočního nespaní.</p>
			<p class="MLP_text">Na konec těch podivnéch prázdnin.</p>
			<p class="MLP_text">A&#160;pak sem se zpil, jak zákon káže. A&#160;válel sem se pod tim nebešťanským stromem a&#160;moja játra vzdychala a&#160;sténala bolestí a&#160;blahem, a&#160;já mohl spát a&#160;nikdo na mě ve snu neřval rozkazy a&#160;nehandloval sem o&#160;kus chleba s&#160;cigaretama, který sem vybíral v&#160;sonderkomandu z&#160;kapes mrtvolám. A&#160;mohl sem všecko utopit v&#160;té nejlepší mangovici, z&#160;kvasu, co se mi poved jako nikdy v&#160;životě. A&#160;viděl sem v&#160;tom nóbl delíriju brněnského stréca, co byl řezník a&#160;dycky nosil na malíčku prstýnek z&#160;bílého zlata s&#160;pravým diamantem, jak koštuje a&#160;chválí tu moju meruňkovicu a&#160;zajídá ju velkó jitrnicó, co právě udělal, a&#160;já su šťastné jak blecha, protože brněnské stréc, to byl největší gurmán široko daleko a&#160;dycky se mě ptal, když sem přijel na návštěvu do Brna, kdy mně jede vlak zpátky. A&#160;pak mně odkázal dva svoje baráky a&#160;ty mně taky dvakrát sebrali. Nácci aji komanči. Tož co už včil, říkala naša babka z&#160;Postópek a&#160;měla recht. Že sme jenom moravští Židi, co se nestarajó ani o&#160;náboženství, ani o&#160;politiku, to bylo všem úplně šumák, jak říká Mirda. A&#160;když Yara s&#160;Mirdou, ty dvě příkladné, nechutně šťastné hrdličky, přijeli, aby si mě vyzvedli pěkně odpočatého a&#160;střízlivého z&#160;ostrovní záchytky, nestačili valit oči. Válel sem se pod mangovníkem, chechtal se jak tukan a&#160;zpíval moravské pjesničky. Dycky sem byl hanácké šuhaj, co všecky ty zpívánky uměl, a&#160;cérečky na to vždycky dobře zabíraly. Mirda jen pokrčil rameny, sedl si ke mně a&#160;přidal sa. Hulákali jsme do pralesní tmy polky a&#160;čardáše a&#160;Yara se jenom smála tím svým zubatým, ještěrčím úsměvem a&#160;mnula si ty svoje načinčané pařátky a&#160;pořád je strkala Mirdovi do jeho tlapisek, nebo mu zasněně čechrala ty jeho andílkovské pražské kudrnky. A&#160;ani na moje pjesničky nezabírala, ať sem hulákal, jak sem chtěl. Nalil sem jim do plechovky, všichni sme si přiťukli a&#160;oni se mnou zůstali pod tím stromem přes noc. Leželi sme a&#160;pili moju mangovicu a&#160;já jim všecko vyprávěl. Úplné všecko. Věci, o&#160;kterých sem si myslel, že už v&#160;mé hlavě neexistujó, že sem je hodil cestó přes palubu a&#160;ony klesly na dno oceánu a&#160;už nikdy ocaď nevyplavó. Věci, který sa mi staly, a&#160;nedajó sa jen tak odestát, co se dajó jenom vypálit chlastem. Tak sa to u&#160;nás říká, vypálit červa.</p>
			<p class="MLP_text">Ráno mi konečně přestali vykládat, jak se mám chovat. Z&#160;očí se jim ztratil ten znechucené a&#160;zklamané pohled, kterým mě dycky, když mě zrovna nepotřebovali, častovali. Odvezli mě zpátky do městečka a&#160;já jim udělal ty krovy na fabrice. A&#160;podlahu sem taky vyspároval a&#160;v&#160;garáži sem nahodil stěnu fajnovó a&#160;pak ještě jednó a&#160;vyrovnal sem s&#160;vodováhó hrboly na podlaze a&#160;předělal eletriku ve sklepě. A&#160;poklidil béky a&#160;podojil. A&#160;pak sem se zpil, a&#160;tak to šlo a&#160;půjde pořád dokola. Konečně mám ale oraz. Dovolenou od všeho kázání. A&#160;když pro mě malé Jindříšek, co je celé usměvavé po Yaře a&#160;chytré jak opica po Mirdovi, přinde do baru a&#160;zatahá mě za rukáv, abych už šel, že pro mě Yara posílá, poslušně se zvednu a&#160;du s&#160;tím malým soploňem. Umiňuju si, že mu vyřežu dřevěné autíčko. Předtím si ale dám ještě jednu pořádnou baňu mangovice na cestu.</p>
		</div>
</body>
</html>