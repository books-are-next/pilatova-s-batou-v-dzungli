<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-49</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-49" xml:lang="cs-CZ">
		<div class="Z-kladn--textový-r-meček">
			<p id="_idParaDest-46" class="MLP_uroven2_kapitola">Dolores</p>
			<p class="MLP_text_bez1radku">Měla jsem tátu odvézt na farmu. Neměla jsem dovolit, aby zůstával v&#160;nemocnici, kde ho stejně nikdo nemohl vyléčit. Jenže bylo tady to bojování s&#160;bandou bezzemků. Musela jsem každou noc hlídat u&#160;zapáleného ohně a&#160;střílet u&#160;řeky. Kdyby zmerčili, že odjíždím, okamžitě by zaútočili. Nemohla jsem odjet z&#160;farmy a&#160;měla jsem strach tátu přivézt. Bylo to špatné rozhodnutí. Zasloužil si být tady. Jenže máma nechtěla, bála se stejně jako já. A&#160;strach není dobrý rádce. Je to podvraťák, co vždycky volí hladký ústup do závětří. A&#160;pak jsem si to vyčítala. To, že táta bloudil ulicemi města, které neměl rád. Máma ho nemohla najít. Věděla, že bude nejspíš na nádraží Barra Funda čekat na noční autobus do Nova Andradina, ale nebyl tam. Hledala ho policie, a&#160;když ho konečně našli na úplně jiném nádraží, byl skoro mrtvý. Dovezli ho do nemocnice, ale už bylo pozdě. Pozdě na to, aby si v&#160;klidu zakouřil, aby ráno snědl čerstvou housku s&#160;máslem.</p>
			<p class="MLP_text">Tak jsem se alespoň držela. Držela jsem farmu, sháněla s&#160;kovboji stáda. Každý den v&#160;šest jsem byla v&#160;sedle a&#160;každý den jsem si umiňovala, že to vydržím. Každý den jsem si natírala hojivou mastí modřiny a&#160;puchýře na zadku odřeném od koženého sedla a&#160;sykala bolestí. A&#160;každý den to bylo lepší. Byla jsem daleko od všech starých křivd a&#160;chyb. Daleko. Dusot koňských kopyt po vyprahlé cestě, šplouchání krokodýlích ocasů v&#160;mělkých bažinách. Pískot komárů. Stíny sov. Vím, že je to hlavně úkryt. Útěk. Oddechový čas. Ale před čím vlastně? Před velkými ambicemi, které Ljubodrag tak nesnášel na dědovi? Před tím, co mohlo být, nebylo a&#160;nebude? Před dopisy a&#160;starými fotkami, které si mě tady stejně našly?</p>
			<p class="MLP_text">Když skončila kovbojská šichta, sedávala jsem v&#160;pokoji v&#160;Ljubo­dragově dřevěném domě natřeném na žluto. Zatáhla jsem závěsy a&#160;pila pomalu kávu. Natáhla jsem si nohy ve špičatých botách a&#160;vytáhla háčkování nebo vyšívání. Steh za stehem, očko za očkem, řadu za řadou jsem si uvědomovala, že to, co jsem nejdřív považovala za plnění Ljubodragova přání nebo za útěk, je vlastně můj život. Lurdinha stojí opřená v&#160;koutě a&#160;já jsem spokojená. Když se začalo stmívat, roztáhla jsem závěsy a&#160;vydala se k&#160;řece. Bylo období sucha, leden se lámal v&#160;únor a&#160;řeka byla vyschlá, uprostřed se udělal kamenný chodník z&#160;kulatých šedých oblázků. Mohla jsem dojít až na místo, kam Ljubodrag přijel s&#160;paraguayskými indiány, aby prosekali první mýtinu. Vidím ho na té loďce. Má na hlavě slamák, hnědou halenu a&#160;plátěné kalhoty. Mhouří oči do slunce, protože sluneční brýle nikdy nenosí. Flintu drží připravenou. Rozhlíží se po hladině a&#160;hlídá každé podezřelé šplouchnutí, aby se vyhnul anakondám. Pak loďku pevně přiváže hrubým lanem k&#160;obrovskému eukalyptu. Kmen je tak široký, že ho musí obejít. Všichni vytáhnou mačety. A&#160;dají se do toho. Krok za krokem s&#160;pevným úmyslem v&#160;hlavě. Vymýtit první mýtinu. Zelená pevná hradba stromů a&#160;šlahounů, úskočných větví před nimi. Prales sténá, zuří a&#160;brání se. Posílá na ně hady, moskyty, mravence, larvy much, jedovaté komáry, horečku dengue, malárii, žlutou zimnici, tyfus a&#160;v&#160;noci jaguáři vrčení. Rozdělají ale vysoký oheň, opečou si maso z&#160;pásovce a&#160;po celodenní dřině usnou. Ljubodrag si ustele v&#160;loďce. Přetáhne přes ni moskytiéru a&#160;veslo si dá pod hlavu. Spokojeně kouří.</p>
			<p class="MLP_text">Dojdu k&#160;tomu místu. Po chodníku z&#160;kamení mi to trvá asi půl hodiny. Vyzuju si boty a&#160;opatrně našlapuju. Lurdinhu jsem nechala doma. Stmívá se a&#160;nebe zčernalo nejen blížícím se večerem. Kromě něj přichází i&#160;bouřka. A&#160;bude velká. Dojdu k&#160;eukalyptu, loupe se z&#160;něj šedá a&#160;hnědá kůra a&#160;pronikavě voní. Bouřka funguje jako spolehlivý zesilovač všech pachů, přes řeku na mě zeleně zírá prales. Po nebi krouží bílé volavky. Sednu si na chodník uprostřed řeky a&#160;čekám. Pozoruju barvy na nebi. Modrá končí. Přichází šedá s&#160;fialovou a&#160;nakonec rudá a&#160;zlatá. Bouřka ale barvami zamíchá a&#160;začne do palety vztekle šplíchat černou. Nebe křižují vzdálené blesky a&#160;hrom na sebe nenechá dlouho čekat. Sedím tam, nohy zkřížené v&#160;tureckém sedu. Vím, že jsem teď snadný terč pro blesky. Nevadí mi to. Sedím a&#160;čekám. Nevím přesně na co. Snad na svůj život. Snad na další cesty do Evropy. Do Zlína. Domů. Ať je to, kde chce. Snad na další soudy a&#160;na další a&#160;další krabice s&#160;minulostí. Nepřipadám si malá ani nicotná. Nepřipadám si ale ani velká a&#160;silná. Nemám ani elán, ani odhodlání. Nemám klid v&#160;duši ani v&#160;srdci. Prostě tady sedím. Vysedávám uprostřed řeky a&#160;čekám na bouřku. Čekám, že přijde a&#160;naplní dešťovou vodou řeku. Vyplaví mi z&#160;hlavy všechno, co tam nechci mít. Déšť bude teplý a&#160;neosvěží vzduch. Jen omyje listí, které už šedne prachem a&#160;žloutne horkem. A&#160;až přestane pršet, bude horko ještě mnohem větší. Tak to v&#160;džungli chodí. S&#160;tím nic nezmohl ani děda a&#160;jeho systém.</p>
			<p class="MLP_text">Cítím kroky. Poznám ho podle nich. Jeho velké rozložité kroky. Sedne si vedle mě. Rozepne si košili a&#160;motýlka strčí do kapsy kalhot. Pozorujeme letící volavky. A&#160;podle pachu kořalky poznám i&#160;pana Laďu. Laďa Pinga se taky přišel podívat na bouřku. Nabízí mi láhev. Táta zase svou poslední cigaretu. V&#160;dálce zní klavírní etuda. Nese se nad řekou. Pastviny unaveně vzdychají vedrem, krávy pomalu putují k&#160;žlabům a&#160;tam usnou. Jaguáři oči se na ně dívají. Řeka hrbí svůj vyschlý hřbet. Džungle se vlní a&#160;natřásá. Supí životem. Ví, že nad ní nikdo nezvítězil, že ani nemohl. Jen o&#160;krůček ustoupila. Past­vinám, našemu nadšení. Jako když při tanci uděláte úkrok před otočkou. „Tož, děvčico, já du, včil je to na tobě,“ říká děda. Co, to už neřekne. Laďa Pinga se zasměje a&#160;svalí se do vody. Ljubodrag zavrtí nesouhlasně hlavou. Klavír přestane hrát. Nebem sjede blesk. Stejně nevypočitatelný, divoký, krutý a&#160;krásný jako napůl zkrocená džungle všude kolem.</p>
		</div>
</body>
</html>