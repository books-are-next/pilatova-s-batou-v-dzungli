<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>s_batou_v_dzungli-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="s_batou_v_dzungli-25" xml:lang="cs-CZ">
		<div class="Z-kladn--textový-r-meček">
			<p id="_idParaDest-22" class="MLP_uroven2_kapitola">Jan Antonín</p>
			<p class="MLP_text_bez1radku">Měl bych se ale vrátit, udělat v&#160;čase takovou odbočku a&#160;povykládat vám, co bylo předtím. Před Brazílií. A&#160;hlavně vám chci ukázat, že nebyl jenom jeden Baťa! Chci, abyste se víc vyznali, zorientovali a&#160;abyste si mě nepletli s&#160;mým nevlastním bratrem Tomášem, zakladatelem firmy. S&#160;tím, co byl vždycky předtím. Přede mnou. Prostě proto, že byl starší. Dřív se narodil. O&#160;dvacet dva let dřív! Nikdy jsem mu neříkal Tomáši, vždycky to byl Tomina. A&#160;když jste mladší sourozenec, navíc nevlastní, navždycky zůstanete usmrkancem, poprdálkem, kterého je potřeba při každé vhodné příležitosti poučit.</p>
			<p class="MLP_text">Ale Tomina byl spíš můj tata než bratr. A&#160;tata nás obou se jmenoval Antonín stejně jako já. A&#160;moje maminka Ludmila Hrušťáková byla jeho druhá žena. Jenže umřel, když mi bylo šest a&#160;moc jsem si na něho nepamatoval, nahradil ho pro mě Tomina. Měli jsme sice každý jinou mámu, ale stejnou náturu, a&#160;to bylo někdy dobře, ale když jsme si oba postavili hlavu, tak zase špatně. Poslal mě na měšťanku a&#160;do ševcovského učení. Kopyta z&#160;dubového, habrového nebo bukového dřeva. Ruce rozpíchané od šídel. Svršky přišívané ke stélce. Prošlapané podešve. Napínáky z&#160;cedrového dřeva. Vůně pravé kůže. Smrad lepidla. Oxfordky, perka, mokasíny, lodičky. A&#160;všechno nejdřív pěkně ručně, pomalu, postaru. Když jsem se vyučil, dal mi u&#160;sebe ve fabrice práci. Byl jsem manipulantem, účetním, nákupcem, prodavačem a&#160;vedoucím nákupního oddělení. Jenže ještě předtím, než jsem se zavedl u&#160;něj ve fabrice, mě Tomina poslal do Německa na zkušenou. Pracoval jsem v&#160;ševcovských fabrikách v&#160;Norimberku, Augsburgu, Kornwestheimu, Frankfurtu nad Mohanem a&#160;v&#160;Kolíně nad Rýnem. Moje školní němčina potřebovala nutně zlepšit a&#160;taky jsem měl za úkol okoukat, co se dalo. Když ale začala první válka, poslal pro mě, abych se hned vrátil. Měl strach, abych nenarukoval. Tehdy Tomina zachránil skoro všechny v&#160;kraji před světovou vojnou. Získal totiž velkou zakázku na výrobu pro armádu, a&#160;tím pádem skoro nikdo ze zlínských chlapů nemusel narukovat. Vždycky byl přesvědčený, že skutečnost je tady proto, aby se s&#160;ní člověk pustil do křížku, nebo ji alespoň chytře využil. A&#160;když prohrává, tož nevadí, ale rvát se musí v&#160;každém případě. V&#160;té době, když jsem se vrátil z&#160;Německa, jsem ho obdivoval víc než kdokoli jiný. Byl to pro mě bůh. Tata. Zachránce. Bez debat Velký člověk.</p>
			<p class="MLP_text">A&#160;o&#160;čtyři roky později si vzal do hlavy, že bude dobývat Ameriku! Miloval Američany, miloval jejich smysl pro obchod a&#160;jejich dravost. Obdivoval Fordovu pásovou výrobu, automatizaci, produktivitu, racionalitu a&#160;snažil se ho napodobovat a&#160;samozřejmě taky překonat. Vadilo mu, že Američani mají vyšší životní úroveň než Evropani, a&#160;chtěl to změnit. Koupil malou továrnu v&#160;Lynnu ve státě Massachusetts a&#160;já se stal ředitelem. Jenže pak Tomina odjel a&#160;nechal mě tam se svým americkým snem, abych ho uskutečnil. Už z&#160;lodi mi psal dopisy a&#160;pokyny, každý den vydatná porce poučování. „<span class="MLP_znak_kurziva_11b">Chyby, kterých se dopouštíš ve svém uvažování, jsou zaviněny tím…,</span>“ to byla jeho nejoblíbenější preambule. Odjel si a&#160;nechal to na mně. Ani ho nenapadlo, že Amerika není Zlín. Podle něj byla Amerika příležitostí pro Zlín. To, že o&#160;naši výrobu žádný Američan nestál, považoval za můj bláznivý kapric a&#160;záminku, abych se nemusel dost snažit. Nepřipouštěl si odbory, konkurenci, nedůvěru zákazníků k&#160;levným botám kdesi z&#160;východu zaostalé Evropy. Psal mi ostře, nadával do darmošlapů, blbců a&#160;marnotratníků. Nebyl jsem schopný mu v&#160;dopisech vysvětlit, jaké to v&#160;Americe doopravdy je. Měl v&#160;hlavě jen svou Ameriku, své zásady a&#160;své vlastní schopnosti. Byl přesvědčený, že když si vždycky dokázal poradit on, dokážu to i&#160;já, jsem přece Baťa. Baťaman Baťa. A&#160;hotovo. Tak jsem ho poslal, víte kam. Ve dvacátém roce jsem si sbalil saky paky a&#160;odjel jsem z&#160;Lynnu a&#160;Tominovi jsem zatelegrafoval výpověď. Nastoupil jsem jako obyčejný dělník v&#160;jedné malé ševcovské továrně v&#160;Newarku a&#160;Tominovi jsem nepsal. Nestál jsem o&#160;další jeho povýšené komandování, které si mohl tak krásně dovolit, protože seděl na kožené sesli ve Zlíně, a&#160;o&#160;Americe věděl prdlačku. Jenže kupodivu Tominovi se to líbilo. Líbilo se mu, že jsem si postavil hlavu. Jako by na to čekal. Že jako pořádné chlapisko prásknu pěstí do stolu a&#160;nenechám se ponižovat. Že vytáhnu šňůru s&#160;kameněm na konci.</p>
			<p class="MLP_text">Tak jsme si začali psát znova. Ale najednou se zajímal i&#160;o&#160;moje názory. Chtěl se víc dozvědět o&#160;amerických výrobních postupech, zase to bylo jako tenkrát v&#160;Německu, když jsem dostal za úkol všechno pěkně obhlídnout, abychom to mohli použít ve Zlíně. Průmyslová špionáž. Ale jistě. Jak jinak chcete přinášet pokrok? Všechno je jen neustálé opičení, nebo vznešeněji inspirace. A&#160;nemyslete si, že ve Zlíně žádní takoví obhlížeči nebyli! Samozřejmě že byli. Vždycky se každý nápad nakonec obhlídne a&#160;okopíruje. Tak to je. A&#160;já se díval pozorně až užasle a&#160;všímal jsem si moderních odprašovacích systémů, počítacích, kalkulačních a&#160;diktovacích zařízení, razicích strojů na logo firmy na podšívky, co byly tak kvalitní, že se dřív roztrhala bota, než se vymazalo z&#160;podšívky logo, a&#160;hlavně reklamy, která využívala umělců a&#160;spisovatelů. A&#160;v&#160;novinách jsem viděl u&#160;inzerátů umělecky hezky vyvedené obrázky, a&#160;hned jsem o&#160;tom napsal Tominovi: „<span class="MLP_znak_kurziva_11b">Jenom se neboj obrázků, obrázky poví pohledem mnohdy to, co na dvou stranách nechutného čtení nepopíšeš.</span>“ Připadalo mi důležité, aby i&#160;umělci šli ruku v&#160;ruce s&#160;průmyslem. A&#160;ještě jedna věc mi připadala důležitá. Všechna ta humánní péče o&#160;dělníky, o&#160;spolupracovníky, která byla v&#160;těch amerických fabrikách samozřejmá. Třeba firma McElwain v&#160;Manchesteru zařizovala spolupracovníkům autobusovou dopravu, lékařskou péči a&#160;kulturní i&#160;sportovní vyžití! A&#160;u&#160;firmy Endicott and Johnson, kde pracovalo mnoho Slovanů, Slováků a&#160;Poláků, jsem viděl šest set domků pro dělníky, každý měl sedm nebo osm pokojů, zahrádku, koupelnu, vodovod, elektrické osvětlení a&#160;parní topení! Panečku, nebylo divu, že všichni Slovani, co mi o&#160;tom vykládali, byli nesmírně spokojení a&#160;o&#160;firmě mluvili jenom dobře. K&#160;domkům navíc vedly asfaltové silnice a&#160;chodníky, žádné blacko všude, jak tehdy za každé plískanice ve Zlíně! Psal jsem Tominovi o&#160;plovárnách, tanečních sálech, čítárnách, odborných časopisech, které dělníci můžou číst v&#160;pracovní době, aby se tak přirozeně zvyšovala jejich odbornost a&#160;odpovědnost, o&#160;opatrovně pro děti, sirotčinci a&#160;starobinci, stálé hasičské službě a&#160;hlavně večerních školách pro dělníky, to bylo panečku něco! Tomina já jsme si z&#160;těch mých pozorování mnoho odnesli pro náš Zlín. Věci, které pak slibovali jako nějaký zázrak komunisti, ale my je dávno znali z&#160;kapitalistické Ameriky. A&#160;naši spolupracovníci si toho zázraku užívali, a&#160;nepotřebovali k&#160;tomu žádné politruky se srpem a&#160;kladivem. Stačilo, když poctivě a&#160;řádně pracovali v&#160;naší továrně.</p>
			<p class="MLP_text">V&#160;jednadvacátém mi Tomina nabídl místo prodavače v&#160;Londýně. Moje angličtina už byla výborná a&#160;Tomina chtěl, abych si osvojil i&#160;britský přízvuk a&#160;manýry. Ale nezdržel jsem se tam kdovíjak dlouho. Za rok jsem musel narukovat jako vojín 13. pěšího pluku v&#160;Šumperku. Bylo to horské městečko v&#160;Sudetech, ale líbilo se mi tam, německy spořádané a&#160;lidé tam měli elán a&#160;takový ten horalský drsný nádech jako u&#160;nás na kotárech. A&#160;v&#160;jednadvacátém jsem se taky oženil. Vzal jsem si Mařenku Gerbecovou. Moji milou paní Baťovou. Měli jsme spolu pět dětí. První se nám ve dvaadvacátém narodila Jena, ale nikdo jí neřekl jinak než Hana. O&#160;rok později přišla Ludmila a&#160;za dva roky Edita. Ludmila a&#160;Edita ale měly problémy s&#160;kyčlemi. Špatně se jim chodilo a&#160;museli je několikrát operovat. Doktor Gerbec, Mařenčin tata, nám doporučil dát si s&#160;dětmi na chvíli pokoj. Jenže já jsem jako každý správný chlap chtěl syna! No samozřejmě, kdo by nechtěl po všech těch děvčiskách syna! Ale počkal jsem. Slíbil jsem Mařenčinu tátovi, že počkám. A&#160;tak se Jeník narodil až o&#160;pět let později. A&#160;po něm ještě za tři roky poslední dcera Marie. S&#160;Tominou se mi teď už po té slavné americké rebélii pracovalo dobře. Jezdili jsme spolu po celé Evropě. Snili. Plánovali. Vždycky společně.</p>
			<p class="MLP_text">V&#160;pětadvacátém roce jsem poprvé odjel do Jižní Ameriky. A&#160;nechal jsem tam kus svého srdce. A&#160;taky nervů. Projel jsem Brazílii, Argentinu, Uruguay, Chile a&#160;všude jsem pro naši fabriku sháněl nové zdroje kvalitních kůží. A&#160;našel jsem! Našel jsem, co jsme hledali, ale taky jsem narazil na neschopnost našeho exportního oddělení, na lidi líné myslet jinak než v&#160;češtině a&#160;česky, lenochy neschopné hbitě odpovědět na telegram, vidět dopředu a&#160;dát mi volnou ruku. Nemohl jsem obchody uzavírat tak rychle, jak jsem si představoval, a&#160;hlavně jsem nemohl nikomu doma vysvětlit naprosto odlišnou náturu latinskoamerického obchodování. Nechápali, že v&#160;Brazílii každý den lítají ceny zboží a&#160;mění se hodnota jejich měny, nechápali systém fungování latinos exportérů a&#160;prostředníků, byli jak mezci, co si myslí, že všechno pojede pořád dokolečka ve stejných žlábcích, ale že se jednou ty žlábky zadřou, protože je už moc vyjezdili, a&#160;že musí hledat jiné cestičky, to jim nešlo do palice. Teprve jsme museli v&#160;našich nových školách pro pilné a&#160;chytré chlapce a&#160;dívky vycvičit nové, moderní lidi s&#160;rozhledem a&#160;jiným uvažováním.</p>
			<p class="MLP_text">Ale nebyla to jenom cesta plná obchodování a&#160;otravování se s&#160;hlupačiskama z&#160;exportního oddělení, byla to taky moje první opravdová cesta. Projezdil jsem Evropu i&#160;Spojené státy, to ano, ale tohle, tohle bylo dočista něco jiného. Byla to divočina! A&#160;já v&#160;sobě tu divokost objevil až tam, na jižní polokouli, pod tím silným sluncem, na které bez klobouku a&#160;košile s&#160;dlouhým rukávem nesmíte vystrčit ani nos, na cestách, po kterých naše Fordka poskakovala tak, že si Egon Ostrý prokousl jazyk. Líbily se mi všechny ty podivné názvy&#160;– Uberaba, Uberabinha, Araguari, Ipameri. Snil jsem o&#160;tom, že i&#160;já někdy budu vypadat tak drsně a&#160;divoce jako <span class="MLP_znak_kurziva_11b">tropeiros</span>, honáci dobytka a&#160;lapači zvěře s&#160;dýkami a&#160;revolvery za pasem v&#160;širokánských kloboucích jak na Wild Westu. Život navýsost primitivní a&#160;zároveň závistihodný. Netušil jsem proč. A&#160;chtěl jsem na to přijít. Chtěl jsem vědět, v&#160;čem ta moje závist a&#160;touha vlastně spočívá, vždyť jsem měl všechno, co jsem chtěl. Ženu, děti, práci, skvělého bratra, naše společné dílo. Ale když jsem zahlédl ve večerním slunci klusat poklidně k&#160;obzoru jezdce na koních, sevřelo se mi srdce závistí. Chtěl jsem nasednout a&#160;odjet s&#160;nimi. Zavýsknout a&#160;prásknout obrovským koženým bičem. Pobídnout koně do trysku. Sehnat své stádo poslušně do houfu a&#160;pak se s&#160;ním vracet domů. Nebo se rozjet rozverně do dálky a&#160;nikdy se ne­zastavit. Být sám. Sám se sebou a&#160;s&#160;potem svého koně, který se perlí na černé, mastné kůži. Hrábnout mu prsty do hřívy a&#160;zamlaskat, aby se tolik nehnal. A&#160;večer si sednout s&#160;těmi nebezpečnými chlapy, kteří toho moc nenamluví, k&#160;ohni. Natáhnout se na vydělanou smradlavou kravskou kůži a&#160;dívat se na černou oblohu plnou hvězd. Nic nepotřebovat. Žádného boha, žádný systém, žádný čas, který bych musel a&#160;chtěl naplnit prací a&#160;snažením. Být tady. Být volný.</p>
			<p class="MLP_text">Pak jsem se ale zase vrátil do našeho světa. Zlín rostl, bujel a&#160;bohatl. Lidi se měli dobře. Užívali si moderního pojetí naší práce a&#160;vydělávali dvakrát tolik co jinde. Založili jsme školy práce pro mladé muže a&#160;ženy. A&#160;nikdy jsme neztráceli zbytečně čas, všechno jsme dělali hned a&#160;když to bylo potřeba. Mysleli jsme hlavou a&#160;směr udávalo naše srdce. Jen někdy večer, když Lidka nebo paní Baťová hrály na klavír, jako by mě ta jejich hudba zanesla zpátky na ty nekonečné jižní pláně. Najednou jsem měl v&#160;nose červený prach a&#160;hutný pach dobytčího stáda. A&#160;když slunce zapadlo, slyšel jsem na zahradě šepot těch zamračených mužů ve zpocených halenách. Viděl jsem ve tmě jejich přimhouřené oči. Bílými zuby rvali od kosti hovězí maso a&#160;šťáva jim stékala po rtech na huňaté, špičaté kníry. Mimoděk jsem si otřel i&#160;já omastek smíšený s&#160;trochou krve, cítil jsem na jazyku tu divokou chuť čerstvě opečeného masa s&#160;příchutí kouře. Říkal jsem si, že bych se mohl natáhnout na zahradě na nějakou houni a&#160;spát venku. Jenže to by mě paní Baťová hnala! Časem jsem na takové nápady zapomněl. Už jsem na ty muže a&#160;na volnost tam někde za oceánem nemyslel. V&#160;hlavě jsem měl tisíc jiných věcí. Úkoly, které nemohly počkat. Budoucnost, zodpovědnost. A&#160;když vznikla akciová společnost Baťa, stal jsem se členem správní rady. Byli jsme v&#160;ní jen čtyři. Tomina, Mařenčin tata doktor Gerbec, Dominik Čipera a&#160;já.</p>
			<p class="MLP_text">Divíte se, že po tom všem, co jsme spolu zažili a&#160;dokázali, odkázal Tomina fabriku a&#160;všechny svoje plány právě mně? A&#160;hlavně si mě konečně přestaňte plést s&#160;Tomíkem! To je totiž <span class="MLP_znak_kurziva_11b">bad boy</span> tohohle příběhu. Kluk, který nezapomněl přikládat polínka na moji smolnou hranici. Harant jeden zatracená! Je to syn Tominy, syn, o&#160;kterém věděl, že nechce, aby fabriku vedl. Odkázal mu hromadu majetku, ale nemyslel si, že by mohl pokračovat v&#160;jeho velikých myšlenkách, prostě proto, že neměl toho pravého baťováckého ducha. A&#160;muselo to být pro Tominu velké dumání, jak to udělat, aby Tomík nepřišel ke všemu jen tak. Proto chtěl, abych ho nejdřív zaučil, aby začínal od píky. Tak už je vám to trochu jasnější? Vidím, že ani ne. Tak znova&#160;– Tomáš Baťa starší alias Tomina, já Antonín Baťa jeho nevlastní bratr, který rozšířil naše ševcovské impérium do celého světa a&#160;postavil ten prosklený výtah, co se v&#160;něm před volbami vozí vaši politici, co mají na nohách mizerné, levné škrpály, které by si nikdo z&#160;Baťů v&#160;životě neobul. A&#160;Tomík, ten parchant, co se se svou matinkou, švagrovou proradnou, Máňou proti mně spřáhnul s&#160;nikým jiným než s&#160;komunisty. Rodinné rozepře, na to Čechy neužije, to je mi jasné, to jen tady v&#160;Brazílii mi dobře rozumějí, protože tady jsou rodiny posvátné, myšlení klanové a&#160;všechno propletené, i&#160;spory. Jenže Češi, ti se nechtějí dívat na něco tak nečitelného, jako jsou rodinné tahanice o&#160;majetek. Ale snad je vám jasné, že nešlo jen o&#160;majetek. Šlo o&#160;všechno ostatní, o&#160;ducha doby. O&#160;zradu, o&#160;komunismus, s&#160;nímž se ušpinil potomek toho, který si o&#160;komunismu myslel jenom to nejhorší. Tady šlo a&#160;pořád jde o&#160;tak podle vás patetické slovo, jako je spravedlnost. Jenže i&#160;když to nechcete pochopit, nechcete být patetičtí, ó&#160;jak Češi nenávidí velká slova a&#160;velké pravdy a&#160;velké ideály! Jaksi se to do toho našeho malého českého dolíčku nehodí, ale přesto jestli si alespoň někdo z&#160;vás neuvědomí, že krást se nemá nebo že ukradené věci je možné vrátit a&#160;může se všechno vyrovnat, spravit a&#160;narovnat, tak do té doby budete pořád hrbit hřbety před dalšími a&#160;dalšími zloději. A&#160;ukradli jste mi nejenom Zlín a&#160;majetek, ukradli jste mi především čest. A&#160;vrátily mi ji až moje dcery.</p>
		</div>
</body>
</html>