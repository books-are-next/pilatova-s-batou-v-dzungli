<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Edita">
    <meta name="apple-mobile-web-app-capable" content="yes">
    <title>Edita • S Baťou v džungli</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./s_batou_v_dzungli__015.html">
    <link rel="next" href="./s_batou_v_dzungli__017.html">
    <meta name="nb-order" content="10">
    <link rel="self" href="s_batou_v_dzungli__016.html">
    <meta name="nb-identifier" content="pilatova-s-batou-v-dzungli-4e2190b">
    <meta name="nb-role" content="chapter">
  </head>
  <body data-nb-words="1036" data-nb-chars="6032" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="s_batou_v_dzungli__007.html">Jan Antonín Baťa</a></li>
        <li><a href="s_batou_v_dzungli__008.html">Ludmila</a></li>
        <li><a href="s_batou_v_dzungli__009.html">Edita</a></li>
        <li><a href="s_batou_v_dzungli__010.html">Jan Antonín</a></li>
        <li><a href="s_batou_v_dzungli__011.html">Dolores</a></li>
        <li><a href="s_batou_v_dzungli__012.html">Maďarský malíř</a></li>
        <li><a href="s_batou_v_dzungli__013.html">Dolores</a></li>
        <li><a href="s_batou_v_dzungli__014.html">Ljubodrag</a></li>
        <li><a href="s_batou_v_dzungli__015.html">Ludmila</a></li>
        <li><a href="s_batou_v_dzungli__016.html">Edita</a></li>
        <li><a href="s_batou_v_dzungli__017.html">Jindřich Waldes</a></li>
        <li><a href="s_batou_v_dzungli__018.html">Jan Antonín</a></li>
        <li><a href="s_batou_v_dzungli__019.html">Fabrika</a></li>
        <li><a href="s_batou_v_dzungli__020.html">Dolores</a></li>
        <li><a href="s_batou_v_dzungli__021.html">Laďa Pinga</a></li>
        <li><a href="s_batou_v_dzungli__022.html">Edita</a></li>
        <li><a href="s_batou_v_dzungli__023.html">Ludmila</a></li>
        <li><a href="s_batou_v_dzungli__024.html">Ljubodrag</a></li>
        <li><a href="s_batou_v_dzungli__025.html">Dolores</a></li>
        <li><a href="s_batou_v_dzungli__026.html">Ljubodrag</a></li>
        <li><a href="s_batou_v_dzungli__027.html">Fabrika</a></li>
        <li><a href="s_batou_v_dzungli__028.html">Jan Antonín</a></li>
        <li><a href="s_batou_v_dzungli__029.html">Edita</a></li>
        <li><a href="s_batou_v_dzungli__030.html">Jan Antonín</a></li>
        <li><a href="s_batou_v_dzungli__031.html">Ludmila</a></li>
        <li><a href="s_batou_v_dzungli__032.html">Dolores</a></li>
        <li><a href="s_batou_v_dzungli__033.html">Ljubodrag</a></li>
        <li><a href="s_batou_v_dzungli__034.html">Dolores</a></li>
        <li><a href="s_batou_v_dzungli__035.html">Jan Antonín</a></li>
        <li><a href="s_batou_v_dzungli__036.html">Ludmila</a></li>
        <li><a href="s_batou_v_dzungli__037.html">Ljubodrag</a></li>
        <li><a href="s_batou_v_dzungli__038.html">Dolores</a></li>
        <li><a href="s_batou_v_dzungli__039.html">Jan Antonín</a></li>
        <li><a href="s_batou_v_dzungli__040.html">Dolores</a></li>
        <li><a href="s_batou_v_dzungli__041.html">Jan Antonín</a></li>
        <li><a href="s_batou_v_dzungli__042.html">Ljubodrag</a></li>
        <li><a href="s_batou_v_dzungli__043.html">Jan Antonín</a></li>
        <li><a href="s_batou_v_dzungli__044.html">Ludmila</a></li>
        <li><a href="s_batou_v_dzungli__045.html">Edita</a></li>
        <li><a href="s_batou_v_dzungli__046.html">Ludmila</a></li>
        <li><a href="s_batou_v_dzungli__047.html">Edita</a></li>
        <li><a href="s_batou_v_dzungli__048.html">Ljubodrag</a></li>
        <li><a href="s_batou_v_dzungli__049.html">Dolores</a></li>
        <li><a href="s_batou_v_dzungli__050.html">Jan Antonín</a></li>
        <li><a href="s_batou_v_dzungli__051.html">Ljubodrag</a></li>
        <li><a href="s_batou_v_dzungli__052.html">Dolores</a></li>
        <li><a href="s_batou_v_dzungli__053.html">Poznámka autorky: Nedělní metoda</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__015.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="5"><span class="idea" data-nb-ref-number="1" id="idea1" data-nb-words="1" data-nb-chars="5">Edita</span></h1>
        <p class="chunk" data-nb-ref-number="2" data-nb-words="217" data-nb-chars="1257"><span class="idea" data-nb-ref-number="2" id="idea2" data-nb-words="217" data-nb-chars="1257">Maďarsko a&nbsp;ten vlak už&nbsp;jsou jen temné a&nbsp;vzdálené sny, jsou sice navěky mou součástí, ale přes den je&nbsp;dokážu vytěsnit a&nbsp;zapomenout na&nbsp;ně, možná díky tomu, že&nbsp;jsme se&nbsp;přeci jen nakonec všichni šťastně sešli v&nbsp;Paříži a&nbsp;pak se&nbsp;nalodili na&nbsp;obrovský luxusní zaoceán­ský parník Île de&nbsp;France. Mířili jsme nejdřív do&nbsp;Ameriky. Neměli jsme představu, jak radikálně se&nbsp;náš život promění. Na&nbsp;té&nbsp;samé lodi s&nbsp;námi jela taky paní Waldesová. Podařilo se&nbsp;jí&nbsp;uprchnout, ale jejího manžela zatklo gestapo. Byla moc milá. Té&nbsp;rodině patřily závody KOH-I-NOOR. Připomínala mi&nbsp;bílou paní z&nbsp;pohádek. Trochu při těle, ale stejně záhadnou. Celé noci se&nbsp;procházela po&nbsp;lodi jako po&nbsp;zakletém hradě a&nbsp;byla smutná. Vůbec nemluvila, snad ani nejedla, protože v&nbsp;jídelně se&nbsp;objevila jen zřídkakdy. Občas tiše pozdravila a&nbsp;chvíli si&nbsp;se&nbsp;mnou povídala. Ptala se&nbsp;mě, jestli ráda kreslím, jaké umím jazyky a&nbsp;jestli se&nbsp;těším do&nbsp;Ameriky. Ona se&nbsp;prý netěší. Taky jsem se&nbsp;netěšila. Měla zvláštní měňavé, jakoby skleněné oči, oči ženy, která si&nbsp;je&nbsp;už&nbsp;vyplakala. V&nbsp;americkém přístavu jsem se&nbsp;s&nbsp;ní rozloučila, podala mi&nbsp;ochablou ruku v&nbsp;černé kožené rukavičce. Nikdy nezapomenu na&nbsp;její smutný úsměv. Já&nbsp;byla volná, unikla jsem z&nbsp;toho vlaku, ale ona už&nbsp;nikdy volná nebude. Ten smutek jí&nbsp;to&nbsp;nikdy nedovolí.</span></p>
        <p class="chunk" data-nb-ref-number="3" data-nb-words="154" data-nb-chars="906"><span class="idea" data-nb-ref-number="3" id="idea3" data-nb-words="154" data-nb-chars="906">A&nbsp;pak nám po&nbsp;nějakém čase, kdy jsme si&nbsp;mysleli, že&nbsp;se&nbsp;z&nbsp;nás pomalu, ale jistě stanou Američané, kdy jsme si&nbsp;zvykli na&nbsp;mrakodrapy a&nbsp;místní bláznivé tempo a&nbsp;patetické, trochu velkohubé způsoby, tatínek oznámil, že&nbsp;poplujeme ještě dál, až&nbsp;do&nbsp;Latinské Ameriky. Vyrazili jsme z&nbsp;Los Angeles a&nbsp;nejdřív mířili do&nbsp;Mexika. Bylo mi&nbsp;jasné, že&nbsp;začíná život, který by&nbsp;za&nbsp;jiných okolností byl vzrušující, ale takhle mi&nbsp;to&nbsp;všechno cestování, balení kufrů, loučení, nové byty, tváře lidí, podnebí, nová nebe nad hlavou a&nbsp;nekonečný obzor přišly skličující. Nechtěla jsem o&nbsp;tom ale mluvit a&nbsp;jako všichni jsem se&nbsp;přetvařovala a&nbsp;vštěpovala si, že&nbsp;je&nbsp;potřeba se&nbsp;s&nbsp;tím poprat, nestát na&nbsp;místě, nenaříkat, skočit do&nbsp;toho, probít se&nbsp;dál, do&nbsp;budoucnosti, a&nbsp;netrápit se&nbsp;tím, co&nbsp;jsem nechala za&nbsp;sebou. Tak nám to&nbsp;pořád dokola opakoval tatínek. Tisíckrát opakované nadšení se&nbsp;stává pravdou. Někdy ale ne. Někdy se&nbsp;stává jen přetvářkou.</span></p>
        <p class="chunk" data-nb-ref-number="4" data-nb-words="155" data-nb-chars="886"><span class="idea" data-nb-ref-number="4" id="idea4" data-nb-words="155" data-nb-chars="886">Jeden den loď zastavila v&nbsp;krásném pobřežním městě, nejsem si&nbsp;jistá, jestli to&nbsp;bylo Acapulco, nebo Puerto Vallarta. Ani se&nbsp;na&nbsp;to&nbsp;nechci dívat do&nbsp;mapy nebo do&nbsp;deníku, jako bych si&nbsp;tu&nbsp;vzpomínku chtěla nechat nevyjasněnou, uchovat v&nbsp;ní ten opar, který se&nbsp;vznášel ráno nad mořem, a&nbsp;ty malé kluky, co&nbsp;skákali jak hnědí, lesklí úhoři z&nbsp;vysokých skal. Museli čekat, až&nbsp;příval vody dosupí k&nbsp;okraji skaliska, a&nbsp;skočit z&nbsp;co největší výšky. Jejich těla se&nbsp;čokoládově lesknou v&nbsp;slunci, sprška slaných kapek, hukot vody. Když se&nbsp;voda stáhne zpět do&nbsp;moře, stáhne i&nbsp;je k&nbsp;druhé skále a&nbsp;oni vylezou po&nbsp;ostrých výčnělcích znova na&nbsp;stejné místo. Čekají jak draví ptáci na&nbsp;vhodný okamžik, aby se&nbsp;vrhli střemhlav do&nbsp;masy vody, odkud možná taky nevyplavou. V&nbsp;ten den ale vyplavali vždycky, dívala jsem se&nbsp;na&nbsp;ně&nbsp;snad celé odpoledne, dokud nezačalo zapadat slunce a&nbsp;barevné cáry nebe nepohltily temné stíny vln.</span></p>
        <p class="chunk" data-nb-ref-number="5" data-nb-words="23" data-nb-chars="143"><span class="idea" data-nb-ref-number="5" id="idea5" data-nb-words="23" data-nb-chars="143">Válka a&nbsp;Zlín byly strašně daleko, za&nbsp;oponou oceánu, která se&nbsp;za&nbsp;každým dnem spouštěla, jako by&nbsp;divadlo nemělo nikdy zažít poslední představení.</span></p>
        <p class="chunk" data-nb-ref-number="6" data-nb-words="486" data-nb-chars="2835"><span class="idea" data-nb-ref-number="6" id="idea6" data-nb-words="486" data-nb-chars="2835">Nejvíc si&nbsp;ale pamatuju Panamu. Jednu noc v&nbsp;Panamě. Hotel, kde byly jen mizerné postele a&nbsp;plno švábů a&nbsp;komárů, a&nbsp;roztrhané zašedlé moskytiéry nad postelí nás před nimi rozhodně nechránily. Tedy hotel to&nbsp;asi nebyl, spíš chatka na&nbsp;muřích nožkách, která patřila nějakým Dánům. K&nbsp;večeři nám udělali ryby. Upekli je&nbsp;v&nbsp;soli na&nbsp;pláži, měly ostré šupiny a&nbsp;kůže se&nbsp;nedala dobře oddělit od&nbsp;masa, a&nbsp;já měla strach, že&nbsp;nějakou tu&nbsp;šupinu spolknu a&nbsp;udusím se. A&nbsp;na náhrobek mi&nbsp;pak napíšou&nbsp;– Udušená v&nbsp;Panamě. Jeník se&nbsp;mi&nbsp;smál. V&nbsp;noci bylo strašné vedro, přes den ještě větší. Tatínek s&nbsp;místním vedoucím panamských závodů panem Švábem kontroloval prodejny a&nbsp;schůzoval s&nbsp;řediteli. Celý den jsem četla a&nbsp;učila jsem se&nbsp;španělsky a&nbsp;portugalsky z&nbsp;anglických učebnic. Když mě&nbsp;to&nbsp;přestalo bavit, chodila jsem po&nbsp;pláži, ale spíš jsem se&nbsp;jenom belhala, vlhko mi&nbsp;nedělalo dobře na&nbsp;ty&nbsp;moje zpropadené kyčle, bolely jako čert, jako předehra k&nbsp;dalším dnům, z&nbsp;nichž ani jeden nebude bez bolesti. Pláž byla smutečně nádherná, s&nbsp;černým pískem. Nad hlavou mi&nbsp;létali pelikáni, lovili ryby s&nbsp;těmi ostrými šupinami, plachtili nějakou dobu nad hladinou a&nbsp;pak namířili zobák dolů a&nbsp;jako šipky zmizeli ve&nbsp;vodě. Když se&nbsp;vynořili, ztěžka odplachtili pryč, kapsu pod zobákem plnou ryb a&nbsp;vody. Většinou se&nbsp;usadili na&nbsp;hnijících dřevěných kůlech oblepených mořskou solí, korýši a&nbsp;řasami. Voda jim tekla otvory po&nbsp;stranách zobáku jak z&nbsp;cedníku. Pak razantně hodili zobákem vzhůru a&nbsp;chycené ryby jim sklouzly do&nbsp;útrob. Přemýšlela jsem, jestli jim taky jako mně ty&nbsp;ostré šupiny vadí v&nbsp;polykání. Zdálo se, že&nbsp;ne. V&nbsp;tu chvíli mi&nbsp;celá příroda a&nbsp;její nekonečný koloběh potravních řetězců připadaly nechutně chladné a&nbsp;vypočítavé. V&nbsp;tropech se&nbsp;všechno kolem jenom požírá, nebo je&nbsp;někým požíráno. K&nbsp;večeři jsme dostali velké černé fazole s&nbsp;rýží a&nbsp;jako zákusek malé zelené banány opečené na&nbsp;palmovém oleji. Bylo mi&nbsp;z&nbsp;toho špatně. Víc než z&nbsp;těch ryb. Jeník a&nbsp;ostatní to&nbsp;všechno spořádali a&nbsp;nebylo jim vůbec nic. Připadalo mi&nbsp;to&nbsp;nespravedlivé a&nbsp;cítila jsem se&nbsp;slabá, malátná a&nbsp;neduživá, kyčle mě&nbsp;bolely a&nbsp;postrádala jsem toho správného zdravého ducha a&nbsp;tělo, které od&nbsp;nás tak potřeboval tatínek. Hned jak zapadlo slunce a&nbsp;začali se&nbsp;houfovat komáři a&nbsp;tisíce malých nenechavých mušek, lehla jsem si&nbsp;pod tu&nbsp;ubohou moskytiéru a&nbsp;ve tmě slyšela, jak se&nbsp;hukot vln bijících o&nbsp;skaliska mísí s&nbsp;nářkem mladé ženy. Nebyl to&nbsp;tichý, smutný žal paní Waldesové, ale srdceryvný ryk, štkaní a&nbsp;zoufalé vytí. Byla to&nbsp;manželka jednoho amerického důstojníka letce, která bydlela v&nbsp;chatce s&nbsp;námi. Večer se&nbsp;dozvěděla, že&nbsp;letoun-bombarďák jejího muže se&nbsp;zřítil do&nbsp;moře a&nbsp;celá posádka zahynula. A&nbsp;najednou byla válka všude, nikde se&nbsp;jí&nbsp;nedalo vyhnout. Opona dálky a&nbsp;oceánu se&nbsp;zvedala, ale nikdo netleskal. Válka cenila zuby a&nbsp;v&nbsp;noci mi&nbsp;šeptala do&nbsp;ucha, že&nbsp;to&nbsp;štěstí ve&nbsp;vlaku byla jen náhoda, jedna malá, mizerná náhoda.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__017.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>