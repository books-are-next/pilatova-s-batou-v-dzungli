---
title: Jindřich Waldes
contentType: prose
---

(Zakladatel firmy KOH-I-NOOR, král knoflíkářského průmyslu, přítel Jana Antonína Bati,  
jehož stopy končí v Havaně)

  

Když chtěli náckové Jendu podruhé zatknout, někdy v červnu v roce 1939, Dominik Čipera, jeden z jeho ředitelů, co se stal ministrem, ho varoval. A nejen on. Hučel do něj i Hugo Vavrečka a všichni jeho nejbližší spolupracovníci. Jenda sbalil kufry a rychle odjel do své továrny v Alsasku, ale ještě předtím mi stihl zavolat. Nevěřil jsem tomu. Co mě to tenkrát popadlo, ptával se mě pak často v Dachau Vojta Preissig, vůbec to nechápal. Ale já sám jsem sebe chápal moc dobře. Poznej sám sebe, to se přeci říká, ne? A myslím, že to byla vždycky moje výhoda. A tenkrát mě popadl vztek. Je to přeci normální, že člověka popadne vztek, když mu chtějí všechno vzít, všichni ho varují, všichni se strachují, co bude… já byl jenom vzteklý jako pes. Protože nikdo nic nedělal. Všichni se třásli strachy, nebo se falešně utěšovali, nebo balili kufry a brali kramle. Poslal jsem Ičku a děti do Států, ale sám jsem chtěl zůstat doma. Se svými. Se svou zrazenou vlastí. Já vím, teď to asi zní směšně, ale tenkrát, když všichni utíkali jako krysy, jako pavouci, jako mravenci před velkou vodou, tenkrát mi to dávalo smysl. A možná máte pravdu, ano, možná jsem v koutku duše doufal, že když mi patřil kdysi svět, který teď patří náckům, že možná budou dělat rozdíl mezi bohatým a chudým Židem. Čipera s Vavrečkou Jendovi pak vyčítali, že se mnou mluvil, prý by se to všechno mohlo prozradit. Ale Jenda měl dobré, velké srdce. Chtěl mi pomoct, i když jsem tak paličatě chtěl zůstat doma a nikam neutíkat. Chtěl mě poslat ven tak jako těch tři sta židovských rodin, které vysílal do svých továren všude po světě, aby neměly problémy s vízy a měly venku práci. Zachránil je tak všechny a mě chtěl zachránit taky. Sám si myslel, že svým lidem ve Zlíně bude prospěšnější venku, že zajistí větší výrobu a že bude podporovat ty, kteří pak osvobodí Československo. Kdoví, co si vlastně myslel…? Já jenom nechtěl utéct. Chtěl jsem zůstat se svou továrnou, se svými dělníky, se svými obrazy. Se svým dílem, jak by řekl patét Jeník Baťů. Byl jsem naivní? Byl jsem odvážný? Nic takového. Byl jsem jen vzteky bez sebe. Pamatuju si, jak jsem hodiny rázoval po pokoji a občas rozdrtil v dlani skleničku, takže mi pak musela služebná ruku vydezinfikovat a ovázat čistým kapesníkem. Střepy na zánovním peršanu. Někdy jsem služebnou ani nezavolal a díval jsem se, jak malé kapky krve prosakují mým vztekem. Bylo jasné, jak to všechno skončí. A stejně jsem zůstal. Najust.

Co na tom teď sejde v téhle temné havanské putyce u přístavního mola, kde je tak strašné vedro, kde mě bolí celé tělo a kde není k dostání žádný inzulin. Kde mě bolí, že jsem nakonec stejně musel odejít, i když jinak, mnohem šílenějším způsobem přes koncentrák. Pamatuju si na to, jak mi Jenda těsně předtím, než odjel, ještě jednou volal ze Zlína. Měl pevný hlas a ten jeho slovácky roztomilý přízvuk burácel ze sluchátka, že jsem ho musel dát kousek dál od ucha. Začínal vždycky tím svým rozšafným tož a pak už uhlazeně a zřetelně formuloval. Řekl mi: „Tož sákra, nebuď blázen, Jindřichu, dobře víš, že nás všechny čeká oprátka, ať ty naše továrny skopčákům vydáme nebo ne. A ty tím tuplem!“ „Protože jsem Žid?“ „Jistě, Jindřichu, protože jsi Žid. Ale jsi taky statečný člověk, já ti rozumím, jak jen já ti rozumím… tož, nebudu ti to vymlouvat, to tvoje vlastenčení, já ho taky cítím, bože můj, jak já ho cítím, ale ještě víc cítím odpovědnost za svoje dílo, aby přežilo! Musím venku zachránit a postavit znova, co se dá. Jsou to pro tebe velká slova? Tož nevadí. Však si rozumíme, jen jsem tě chtěl varovat. Čipera jistě nedělá planý poplach.“ A já na to, že myslím, že dělá. A že mi přesně jako jemu jde o moje dílo, o všechno, co jsem léta budoval a vymýšlel. Němci by si podřezali pod výrobou větev, kdyby odstavili hlavu továren, chtějí přece prosperovat, nebo ne? „Jindřichu, tady přece nejde o nic racionálního, hlavně v tvém, hm, židovském případě. Nech si to prosím ještě projít hlavou. A jistě, Hedvička, ta tvoje krásná paní Ička a děti mohou jet stejnou lodí s námi, budu na ni dávat pozor, slibuju ti to. Opravdu.“

Věřil jsem mu. Vždycky držel slovo. Byl to rovný chlap. Já jsem teď ale tady. V té havanské špeluňce, nějaká mulatka mi každé ráno nosí trochu vody a kokosové mléko, podpírá mi hlavu, když piju, ovazuje ruku, když vzteky znova drtím její ušmudlané skleničky. Jen kapky krve teď kapou na popraskané prastaré mramorové dlaždice. K čertu s tou mou hloupou vírou v domov, s umanutou hrdostí! Když mi ten slavný německý lékař, kterého jsem musel mít s sebou i po zaplacení osmi milionů výpalného a který mě měl na lodi hlídat, vnutil inzulinovou injekci, udělalo se mi strašně zle. Vystoupil se mnou, ale pak se ztratil a já zůstal sám. Jeho studené ruce, jak pomalu natahují kovový píst stříkačky. Jehla, která mi proniká kůží, ksakru, přece jsem si celou plavbu na toho chlapa dával pozor, dával jsem si zatraceně dobrý pozor, abych vždycky seděl v jídelně co nejdál, abych nejedl nikdy žádný cukr, abych to všechno vydržel a nemusel požádat o pomoc jeho ani žádného jiného lékaře na lodi. Stálo mě to tolik sil, tolik zbytečných sil. Stával jsem na palubě, pozoroval, jak se temně modré, fialové a rudé mraky sbírají a mohutní k bouřce, a když to začalo, neodešel jsem do kajuty, ale nechal jsem se zmáčet teplým přívalem, který ze mě smýval všechnu tu zimu z Dachau a Buchenwaldu, nasával jsem teplo houpavých vln a vůni mořské soli a chechot racků táhnoucích za lodí. Všechnu tu svobodu, o níž jsem věděl, jak moc je problematická, protože jedna věc byla, že mě pustili z lágru, a druhá, že všem bylo jasné, že pokud se mě někdo nepokusí zabít, dostanou se Buchenwald news do všech světových novin, protože svět si musí konečně uvědomit, co se v táborech děje. Hodlal jsem to samozřejmě roztroubit úplně všude. Ne, neříkal jsem o tom německému felčarovi, o kterém jsem byl přesvědčený, že je to můj kat, ale všichni jsme věděli, že to bude první, co udělám, jakmile vysednu v New Yorku z lodi.

Když jsme ale přistáli v Havaně, mělo to být jen na jednu noc, uviděl jsem město, které jsem vždycky vidět chtěl. Dychtivě jsem se do něj ponořil, do večerního vánku a tříště vln, která skrápěla mola. Popadla mě jakási rozjitřená předtucha, že je to možná naposledy, co se podívám do nějakého přístavu, do nějakého večerního města. Lačně jsem obcházel putyky, poslouchal tu sladce rytmickou, konejšivou hudbu, která se z nich linula jako vůně pečeného, pikantního masa politého hustou rajčatovou omáčkou. Díval jsem se na volány sukní tanečnic, na navoskované kníry jejich galánů, a zoufale jsem nechtěl mít cukrovku a noční můry z lágrů a nechtěl jsem, aby mi bylo šedesát pět let. Chtěl jsem zaplatit některou tu holku, jen aby mě odvedla na pokoj, a tam se ke mně přitulila a uklidnila mě, zpívala mi španělsky ukolébavky, které mě naučil jeden španělský republikán v koncentráku. Každý večer je zpíval na baráku a já na ně nemůžu zapomenout. _Arrorro mi niño, arrorro mi sol._ Hladila by mě po hlavě a utírala slzy, a pak bych si s ní vykouřil doutník na zápraží secesního činžáku a ráno bych nikam nespěchal, dal bych si silnou kávu se čtyřmi kostkami cukru a sladký rýžový nákyp se skořicí. Tohle všechno mi táhlo hlavou a pořád jsem se nemohl rozhodnout, v jakém baru si dám první drink. Míjel jsem nálevny, kde řičeli smíchy námořníci a karty pleskaly o dubové, solí rozežrané stoly, luxusní podniky, kam se mi ale vůbec nechtělo, přestože bych si je mohl dovolit, tančírny s červenými lampiony u vchodu, odkud se ozývala hlasitá a zároveň klidná salsa a rytmus udávalo šoupání bot po dřevěné podlaze. Chtěl jsem do jedné vejít, nahlédl jsem dovnitř a viděl jsem, že je asi ještě moc brzo. Orchestr sice hrál, ale v sále se k sobě tiskl jen jeden podivný pár. Stařík vedl mladou dívku, možná to byla jeho vnučka, měla těsné dlouhé bílé šaty. Pohybovali se jako dva přízraky, on byl o hlavu menší než ona, protože měla rudé střevíce s vysokými podpatky. Stařík ji však vedl pevně, udával krok i tón jejich dokonalému tanci. Mohl jsem vstoupit a stát se součástí toho obrazu. Mohl jsem si sednout za stůl a poručit si chlazenou limonádu s rumem nebo tequillu, tohle všechno jsem mohl. Ze všech těch možností se mi ale zatočila hlava a roztřásla kolena. A nemohl jsem dál.

Pamatuju si, jak jsem se sunul dolů po vlhké zdi, která voněla studenou plísní. Tu plíseň jsem olízl, zkusil, jak chutná. Z domu vyběhla ženština, macatá a dobře stavěná, s dohněda přismahnutými pažemi. Rozhazovala s nimi jako nějaká Italka a jako pravá mamma mě zvedla, přiložila si mě k prsům a odvlekla mě do svého pokoje do prvního patra. Jen _Arrorro mi niño, arrorro mi sol_ nezpívala. Voněla skořicí a spáleným tukem, jako by se tou vůní, která mě rozpalovala a zároveň dusila, celá od hlavy k patě pomazala. Jako by se v ní každý den koupala. Celé rodiny podobných hlučných lidí vonících po palmovém oleji a česneku a vařené rýži si mě chodily prohlížet, a brebentili španělsky a rozhazovali svýma hnědýma svalnatýma nebo kyprýma rukama, a nevěděli, co se mnou. Jak dlouho jsem tam byl? Jak dlouho mi to trvalo? Přiložil jsem si k oku patentku jako monokl a zkusil se přes ni podívat na své vyhlídky. A vzpomínal jsem na jinou plavbu do Států, na jinou loď skoro před třiceti lety a na nádhernou herečku Elisabeth Coyens, jak si jen tak z nudy a rozmarně přiložila k oku nejdřív pánský lorňon, který si od někoho vypůjčila, a pak maketu naší patentky, a jak se tomu smála. A Kupka, který jel tenkrát s námi, to celé namaloval a byla z toho nejkrásnější reklama na patentky, co ji svět kdy viděl. A jak jsem nafoukaně rád tvrdil, že „svět patří tomu, kdo si jej vezme“. A teď to vypadá, že svět si bere všechno zpátky a že mi vůbec nepatří. A taky se mi vybavilo, co mi kdysi napsal drahý přítel František Kupka. Lákal jsem ho tenkrát z Francie zpátky, stejně jako Vojtu Preissiga, chtěl jsem, aby to byli čeští umělci, aby dali něco národu doma, a ne aby je oslavovali jen v cizině. Kupka mi tenkrát napsal: „Moje já není omezeno na moje tělo, je již hodně daleko v prostoru vesmíru.“

Tenkrát jsem vůbec nechápal, jak to myslí, ale teď, když jsem umřel, mohl jsem se najednou podívat nejenom domů, ale za Jenem do Brazílie. Znáte to, duch vane, kudy chce. Viděl jsem, jak 20. září 1941 sedí u stroje a potí verše. Jak se i v něm začíná roztahovat malátná odevzdanost, ale jak mi chce udělat radost a psát tak, aby to vypadalo, že se věčně proti něčemu bouří. Umění nerozuměl, já ale ano. Ty verše mě dodnes dojímají, i když by je právem strhal kdejaký kritický škrabal. Ale raději si je poslechněte, protože je to prostě rozkošné. Škoda že mi je nemohli číst na pohřbu, protože žádný pohřeb v Havaně nebyl. Zmizel jsem. Kdoví, kde jsem vlastně zmizel? Odtáhla mě pak ta mulatka na dřevěné kárce do veřejné márnice, nebo mě s přítelem námořníkem naložili na nějakou kocábku a raději v zálivu hodili do moře? Svítil v tu noc měsíc? A co zrovna dělala Hedvika, moje krásná Ička, znalkyně obrazů, žena, kterou jsem opustil a poslal do Států samotnou, žena, která nemohla soupeřit ani s mým vztekem, ani s mou hloupou hrdostí? Stála v New Yorku u okna a nemohla spát? Ani já sám to dodnes dobře nedokážu popsat. Nemoc, zimnici a hned zase horko. Škoda že mi Jenda ty verše nemohl přečíst sám, a k vzteku, že je vůbec psal, že mu náckové poskytli tak mizerné téma k veršování. Ale poslechněte si je raději sami.

  

JINDŘICH WALDES ZEMŘEL

  

Po dvou letech v koncentráku propuštěn,  
když výpalné zaplaceno.  
Jako za dobytek začíná být zvykem  
platiti dneska za svobodu  
lidí jatých pro nic.  
Tak i Waldes.  
Když posléze vykoupili jej  
žena i děti z Ameriky  
z neoprávněného zajetí,  
zahynul cestou.

  

„Před přistáním“ v přístavě  
na oceánu, kde kynula svoboda,  
zahynul „náhle“, nežli mohl mluviti.

  

Co by byl mluvil hrozného,  
kdyby nebyl zahynul cestou,  
nežli poslední ze strážců  
jej opustil?

  

Čeho se dopustil Jindřich Waldes?  
Čeho, kromě toho, že byl českým Židem?  
Kromě že postavil továrny  
české po světě?  
Proč musil zahynouti „náhle“.  
Před přistáním na volné půdě?  
Proč ve chvíli, kdy mohl volně  
mluviti a psáti?

  

Jendo, to bych taky rád věděl, řeknu ti, hrozně rád bych to věděl, ale nepamatuju si, jestli mi na lodi ten skopčák podstrčil jed, nebo stačila ta inzulinová injekce, jestli ta kyprá mulatka, která mi vařila černé fazole s rýží, jen špatně umyla listy salátu, a já umřel na střevní potíže, nebo jestli mi někdo hned v přístavu, v noci, kdy jsme museli vystoupit z lodi, vpálil v tmavé uličce kulku do týla, než mi sebral zlaté hodinky. Je to zvláštní, že to nevím, myslím si, že jsem to prostě vytěsnil, abych se tím po smrti nemusel zabývat. Na druhou stranu to ale na věci nic nemění. Čeho jsem se dopustil? Samozřejmě že ničeho. Stejně jako ty. Byl jsem jen „knoflíkový král“ nebo „Baťa knoflíků“. Jen jsem vymyslel patentku, vybudoval nejmodernější továrny v Čechách i po Evropě, prosadil jsem se ve Státech, dával práci tisícům lidí, staral se o to, aby se vzdělávali, aby mohli jezdit na zkušenou do ciziny, aby se učili jazyky, aby to nebyli ti malí čeští Honzové s nudlí u nosu, kteří nevědí, jak se správně používá lžička na dezert. A kupoval jsem výhradně české umění! Chtěl jsem, abychom si vážili sami sebe. Toho, co máme. Toho, co dokážeme. Stejně jako ty se občas projdu po Praze a dívám se na tu šílenou vilu uhlobarona Tykače, která se roztahuje na mém pozemku, místo mé obrazárny jakási betonová nestvůra. To se ten chlap nestydí? Kdybych mohl, předplatil bych mu vstupné do nějaké galerie a každou neděli by tam musel chodit a musel by si prohlížet kvalitní obrazy až do zavírací hodiny, dokud by nepoznal, co je hezké a co ne. Sedávám v Grébovce na schodech, co vedou kolem mé zahrady, a vzpomínám na naši vilu Marii, kterou ten chlap prý bez povolení zboural, aby místo ní mohl postavit bunkr. Ta kultivace českého národa uměním se mi tedy zrovna moc nepovedla. A dobře vím, že i ty se chodíš tajně dívat do svého pražského bytu, který ti sebrali. Procházíš se po pokojích a jsi vzteky bez sebe, že když tvoje vnučka přijede do Prahy, musí bydlet v hotelu. Pak jsi ještě napsal jednu báseň, ta se mi líbí trochu víc, protože mě tam vychvaluješ, a to mi samozřejmě lichotí. I když, všechna sláva polní tráva, jak jsem zjistil. Když kdysi František Kupka taky tak obdivně vzdychal nad mými úspěchy, pobočkami v Drážďanech, Paříži, Varšavě a New Yorku a říkal mi „Ty jsi mocný obr, a já vedle tebe jen malý vrabeček“, myslel to asi vážně. Jenže dnes je obr, o němž mluví celý ten svět, co jsem si ho tak rád bral do úst, on. Na mě se zapomnělo.

  

Z koncentráku vrat posléze  
pustili jej. – Po jednání  
a výpalném. – Teď jej veze letoun bílý ku shledání.  
Dva roky jej v koncentráku  
drželi. Proč? – Nikdo neví.  
Leda Žid že, u Pražáků  
vážen byl. – Tak se to jeví. –  
Knoflíky a spony hlavně  
v světě vyráběl a v Praze třicet roků neúnavně.  
Žid byl. – To mu přišlo draze.

  

Továrny měl po Evropě  
všude a i v Americe,  
ač to začal jen tak, v šopě  
kdysi dávno v republice.

  

Byl to člověk ušlechtilý,  
dobře platil české lidi,  
budoval jich schopnost, síly.  
Jinak nežli mnozí Židi.

  

Na schopnostech lidí síly  
českých v světě stavěl celém  
podniky, jež rozmnožily  
blaho v lidu zbídačelém.

  

Mimo práce, mecenášem  
umění byl v Čechách všeho.  
Vzorem ve prostředí našem  
ducha vskutku vznešeného.

  

Galerie Waldesova  
byla zrovna pokladnice,  
jejíž sláva vždy a všude  
pronikala za hranice.

  

Po zlomení vlasti naší  
po Mnichově v republice  
zůstal, ač jej všichni straší.  
Neodešel za hranice.

  

Asi patnáctého března  
– a to byl už termín krátký –  
do Paříže jel a Řezna  
a ještě se vrátil zpátky.

  

Obdiv zasluhuje vskutku  
Jindřich Waldes vždy a dosud.  
Proto tolik v srdcí smutku  
vznáší jeho marný osud.

  

Přes moře když bílá křídla  
vstříc jej nesla ku rodině,  
smrt jej prvně v klidu shlídla.  
Přistál Hádu na hladině.

  

Přistál Hádu na hladině? Ten Jenda se zbláznil! Možná že on přistál na nějaké hladině, ale já jsem se prostě jenom vypařil po zaplacení osmi milionů výkupného nacistům. On ale Jenda musel vždycky dočurat dál a přistát Hádu na hladině. Ale i ta poslední jeho veršovánka, co ji napsal o dva dny později, mě dojala. Kluk jeden ševcovská! Jen co zamáčknu slzu, hned vám ji přečtu. Paní Waldesové se to jmenuje.

  

Bohatýra  
toho srdce neumírá.  
Ruka věčná Všehomíra  
stihne toho, pro nějž zmírá.

  

Nespočet dnes v světě lidí.  
Bože, jak se člověk stydí  
za své lidství, kdys to vidí,  
kdo ten svět náš dneska řídí.

  

Lakýrníci, dobrodruzi,  
lordi, bařtipáni, hrůzy,  
mordy s ohněm se soudruzí.  
Nechají co? Vlády lůzy.

  

Waldes Žid byl. Český prosím.  
V nacistů se hnízdě vosím  
octl s křížem křivonosým.  
Zhynul v křídle albatrosím.

  

Svobodu když vykoupili  
pro něj odtud jeho milí,  
z koncentráku propustili,  
posléze jej zhovadili.

  

Žid byl? Člověk dobrý, český.  
Z ničeho se probil hezky.  
Živil lidi. Vlastenecky cítil.  
– Mecén umělecký.

  

Pláču po něm, po Židovi?  
No, nechť se každý doví.  
Živitel byl, že hned nový nepřijde hned po  
Waldesovi.

  

Byl mým mistrem? Předkem v díle?  
Ano. Šlechetný v své síle.  
Světový muž věčné píle  
v službě lidem zarputile.

  

Bože, dej mu novou práci.  
Vrahu provaz na Pankráci.  
Vláda jejich už se kácí.  
Jindro, na Čechy jsou krátcí!

  

Dej mu, bože, jinou práci? Jen to ne, bože! Jeníku, ty hlavo skopová, já nechci pořád pracovat, mě baví moje obrazy, a na ty se můžu teď dívat, jak dlouho chci. Pozorovat je, kochat se, ale pracovat, bože chraň! Ty si klidně pracuj i po smrti, ale já budu zevlovat a brouzdat se po Praze a dívat se. Chci to město, které je krásnější než všechny obrazy, znova dýchat, cítit každý záchvěv jeho starého srdce. Ale rád bych koupil ten obraz, co má tvoje vnučka v obýváku, na ten se chodím dívat rád. Sedávám u něj a smlouvám s Ludmilou, nechce mi ho však prodat, prý vlastně ani není její, pořád patří tomu nabručenému Maďarovi. Škoda že jsem ho neobjevil dřív, ale kdo má pořád všechny ty mazaly objevovat, je jich celá armáda. Toho Maďara bych ale bral. Teď když vím, že Češi stejně nepochopili, že jsem jim chtěl pozvednout sebevědomí národním uměním, si můžou trhnout nohou. Nakoupil bych jiné obrazy a nenechal bych si do toho tolik mluvit Ičkou. A nechal bych si jenom Kupku, toho jsem měl doopravdy rád.
