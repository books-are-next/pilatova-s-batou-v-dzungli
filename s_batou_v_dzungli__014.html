<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Ljubodrag">
    <meta name="apple-mobile-web-app-capable" content="yes">
    <title>Ljubodrag</title>
    <link rel="stylesheet" href="./style/style.min.css" media="screen" integrity="sha256-1cpg/RYkJEcZJuKsZ8cbs3M2r9kOplEXHcv5iqCbmLE=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Markéta Pilátová: S Baťou v džungli">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="S Baťou v džungli">
    <meta property="og:title" content="S Baťou v džungli">
    <meta property="og:type" content="book">
    <meta property="og:book:author" content="Markéta Pilátová">
    <meta property="twitter:title" content="Markéta Pilátová: S Baťou v džungli">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./s_batou_v_dzungli__013.html">
    <link rel="next" href="./s_batou_v_dzungli__015.html">
    <meta name="nb-order" content="10">
    <link rel="self" href="s_batou_v_dzungli__014.html">
    <meta name="nb-identifier" content="pilatova-s-batou-v-dzungli-665e207">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2213" data-nb-chars="12439">
    <nav role="doc-toc">
      <ul class="plain section">
        <li><a href="s_batou_v_dzungli__005.html">věnování</a></li>
        <li><a href="s_batou_v_dzungli__006.html">citát</a></li>
        <li><a href="s_batou_v_dzungli__007.html">Jan Antonín Baťa</a></li>
        <li><a href="s_batou_v_dzungli__008.html">Ludmila</a></li>
        <li><a href="s_batou_v_dzungli__009.html">Edita</a></li>
        <li><a href="s_batou_v_dzungli__010.html">Jan Antonín</a></li>
        <li><a href="s_batou_v_dzungli__011.html">Dolores</a></li>
        <li><a href="s_batou_v_dzungli__012.html">Maďarský malíř</a></li>
        <li><a href="s_batou_v_dzungli__013.html">Dolores</a></li>
        <li><a href="s_batou_v_dzungli__014.html">Ljubodrag</a></li>
        <li><a href="s_batou_v_dzungli__015.html">Ludmila</a></li>
        <li><a href="s_batou_v_dzungli__016.html">Edita</a></li>
        <li><a href="s_batou_v_dzungli__017.html">Jindřich Waldes</a></li>
        <li><a href="s_batou_v_dzungli__018.html">Jan Antonín</a></li>
        <li><a href="s_batou_v_dzungli__019.html">Fabrika</a></li>
        <li><a href="s_batou_v_dzungli__020.html">Dolores</a></li>
        <li><a href="s_batou_v_dzungli__021.html">Laďa Pinga</a></li>
        <li><a href="s_batou_v_dzungli__022.html">Edita</a></li>
        <li><a href="s_batou_v_dzungli__023.html">Ludmila</a></li>
        <li><a href="s_batou_v_dzungli__024.html">Ljubodrag</a></li>
        <li><a href="s_batou_v_dzungli__025.html">Dolores</a></li>
        <li><a href="s_batou_v_dzungli__026.html">Ljubodrag</a></li>
        <li><a href="s_batou_v_dzungli__027.html">Fabrika</a></li>
        <li><a href="s_batou_v_dzungli__028.html">Jan Antonín</a></li>
        <li><a href="s_batou_v_dzungli__029.html">Edita</a></li>
        <li><a href="s_batou_v_dzungli__030.html">Jan Antonín</a></li>
        <li><a href="s_batou_v_dzungli__031.html">Ludmila</a></li>
        <li><a href="s_batou_v_dzungli__032.html">Dolores</a></li>
        <li><a href="s_batou_v_dzungli__033.html">Ljubodrag</a></li>
        <li><a href="s_batou_v_dzungli__034.html">Dolores</a></li>
        <li><a href="s_batou_v_dzungli__035.html">Jan Antonín</a></li>
        <li><a href="s_batou_v_dzungli__036.html">Ludmila</a></li>
        <li><a href="s_batou_v_dzungli__037.html">Ljubodrag</a></li>
        <li><a href="s_batou_v_dzungli__038.html">Dolores</a></li>
        <li><a href="s_batou_v_dzungli__039.html">Jan Antonín</a></li>
        <li><a href="s_batou_v_dzungli__040.html">Dolores</a></li>
        <li><a href="s_batou_v_dzungli__041.html">Jan Antonín</a></li>
        <li><a href="s_batou_v_dzungli__042.html">Ljubodrag</a></li>
        <li><a href="s_batou_v_dzungli__043.html">Jan Antonín</a></li>
        <li><a href="s_batou_v_dzungli__044.html">Ludmila</a></li>
        <li><a href="s_batou_v_dzungli__045.html">Edita</a></li>
        <li><a href="s_batou_v_dzungli__046.html">Ludmila</a></li>
        <li><a href="s_batou_v_dzungli__047.html">Edita</a></li>
        <li><a href="s_batou_v_dzungli__048.html">Ljubodrag</a></li>
        <li><a href="s_batou_v_dzungli__049.html">Dolores</a></li>
        <li><a href="s_batou_v_dzungli__050.html">Jan Antonín</a></li>
        <li><a href="s_batou_v_dzungli__051.html">Ljubodrag</a></li>
        <li><a href="s_batou_v_dzungli__052.html">Dolores</a></li>
        <li><a href="s_batou_v_dzungli__053.html">Poznámka autorky: Nedělní metoda</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="9"><span class="idea" data-nb-ref-number="1" id="idea1" data-nb-words="1" data-nb-chars="9">Ljubodrag</span></h1>
        <section>
          <p class="chunk" data-nb-ref-number="2" data-nb-words="11" data-nb-chars="78"><span class="idea" data-nb-ref-number="2" id="idea2" data-nb-words="7" data-nb-chars="47">(Zeť Jana Antonína Bati, manžel Ludmily Baťové,<br></span>
            <span class="idea" data-nb-ref-number="3" id="idea3" data-nb-words="4" data-nb-chars="31">otec Dolores Baťa Arambašičové)</span>
          </p>
        </section>
        <section>
          <p class="chunk" data-nb-ref-number="3" data-nb-words="608" data-nb-chars="3312"><span class="idea" data-nb-ref-number="4" id="idea4" data-nb-words="608" data-nb-chars="3312">Byl jsem švec. Byl jsem partyzán. Pak zase švec. A&nbsp;pak farmář. A&nbsp;nevzpomínám rád. Mnohem rači jezdím na&nbsp;koni nebo líbám festovní ženskou. Nemusíte se&nbsp;teda bát, že&nbsp;bych byl výřečnej. Ale budu když tak aspoň upřímnej. Stýská se&nbsp;mi&nbsp;po&nbsp;teplým moři, který není široširý jako to&nbsp;brazilský. Stýská se&nbsp;mi&nbsp;po&nbsp;horách a&nbsp;po sněhu a&nbsp;taky nemůžu zapomenout na&nbsp;to, jak to&nbsp;naše nebe bylo úplně jinak modrý. Ale zase jsem tady našel Ludmilu. A&nbsp;vzal si&nbsp;ji, a&nbsp;co na&nbsp;tom, že&nbsp;to&nbsp;není jako v&nbsp;největší loterii romantických příběhů. Byl jsem zezačátku asi jenom vhodná partie, ale pak jsem ji&nbsp;tou svou divošskou náturou docela strhl na&nbsp;svou stranu. To&nbsp;je&nbsp;jedno, jak se&nbsp;tomu říká. Lidi furt něčemu toužej nějak říkat. Pomenovávat. Strkat do&nbsp;krabiček, kterým by&nbsp;rozuměli, přestože to, že&nbsp;něco někam strčíš a&nbsp;pomenuješ, ještě vůbec neznamená, žes to&nbsp;pochopil. Ludmila byla parťák. Byla pro mě&nbsp;jako stvořená a&nbsp;já pro ni&nbsp;doufám taky. Byla totiž stejná divočina jako já, i&nbsp;když si&nbsp;myslela, že&nbsp;dětství strávené na&nbsp;hodinách piána a&nbsp;tance a&nbsp;s&nbsp;vypucovanejma skleničkama šampaňskýho a&nbsp;s&nbsp;bílejma rukavičkama a&nbsp;šatičkama a&nbsp;serepetičkama od&nbsp;Diora ji&nbsp;předurčilo k&nbsp;něčemu docela jinačímu. Ale naštěstí osud Lidku přihrál mně a&nbsp;já v&nbsp;ní probudil to, že&nbsp;střílí jak chlap a&nbsp;jezdí na&nbsp;koni líp jak já&nbsp;a&nbsp;umí si&nbsp;vyměnit kolo na&nbsp;džípu, když píchne na&nbsp;cestě plný bahna. Ženská, co&nbsp;za&nbsp;to&nbsp;umí vzít, a&nbsp;když na&nbsp;to&nbsp;přijde, i&nbsp;poručit. Sobě i&nbsp;jinejm. Mulher de&nbsp;comando, jak říkají Braziliáni. Mám ji&nbsp;tak rád a&nbsp;všechno bych jí&nbsp;odpustil, toho pianistu, klavírní pimprdlátko, co&nbsp;se&nbsp;producíruje po&nbsp;světě a&nbsp;brnká, div mi&nbsp;z&nbsp;toho hlava nepraskne! Promenáduje se&nbsp;nadutě stránkama novin, co&nbsp;si&nbsp;z&nbsp;nich Lidka všechno o&nbsp;tom chuděrkovi neduživým vystřihuje. Nalepuje si&nbsp;to&nbsp;do&nbsp;červenýho sešitu a&nbsp;vůbec se&nbsp;nenamáhá to&nbsp;přede mnou schovávat. Ocenil bych, kdyby s&nbsp;tím dělala tajnosti a&nbsp;nestrkala mi&nbsp;to&nbsp;pod nos, ale toho ona ve&nbsp;své upřímnosti a&nbsp;rovnosti není bohužel schopná. Někdy by&nbsp;se&nbsp;mohla chovat jako moje žena, a&nbsp;ne jako ten parťák, co&nbsp;si&nbsp;ho&nbsp;tak pochvaluju. To&nbsp;bych ale chtěl asi moc. Rudolf Firkušný. Jméno jak na&nbsp;plakáty do&nbsp;cirkusu! Ale já&nbsp;jsem tady a&nbsp;Ludmila je&nbsp;tady se&nbsp;mnou. Takže se&nbsp;nic neděje. A&nbsp;všude kolem je&nbsp;džungle, slunce, co&nbsp;vypálí každou pochybnost, a&nbsp;můj pes Kazan a&nbsp;můj slamák a&nbsp;můj dobytek. Co&nbsp;bych moh asi tak chtít víc? Však jsem si&nbsp;to&nbsp;taky vysnil v&nbsp;tom vězení, když jsem měl zuby na&nbsp;maděru a&nbsp;hlad, že&nbsp;bych žral šváby, co&nbsp;se&nbsp;tam proháněli. A&nbsp;taky že&nbsp;jsem je&nbsp;žral. Slíbil jsem si, že&nbsp;když vyjdu živej, že&nbsp;nebudu na&nbsp;život nikdy skuhrat. A&nbsp;taky jsem neskuhral a&nbsp;vždycky jsem si&nbsp;říkal, že&nbsp;prostě žiju, jak nejlíp umim. Nebo tak nějak přibližně. A&nbsp;když jsem si&nbsp;vzal Ludmilu a&nbsp;narodila se&nbsp;Dolores, už&nbsp;jsem nikdy víc nechtěl. Nehnal jsem se&nbsp;za&nbsp;velikým štěstím a&nbsp;plánama. Na&nbsp;to&nbsp;jsme měli doma Jana Antonína. To, že&nbsp;mu&nbsp;komouši tam za&nbsp;velkou louží všechno sebrali a&nbsp;že z&nbsp;něho udělali fašistickou nestvůru, bylo sice strašný, ale stejně mě&nbsp;to&nbsp;nijak zvlášť nedojímalo. Měl co&nbsp;jíst, mohl si&nbsp;vlastně dělat, co&nbsp;chtěl, i&nbsp;když na&nbsp;přestěhování všech, na&nbsp;kom mu&nbsp;záleželo, do&nbsp;Latinské Ameriky a&nbsp;na nový pořádný Zlín to&nbsp;asi nestačilo. No&nbsp;a&nbsp;co vlastně? Byla to&nbsp;tragédie, byl to&nbsp;smutek velkej jako moji bílí býci nelore, na&nbsp;druhou stranu mohl se&nbsp;na&nbsp;všechno vykašlat a&nbsp;začít úplně znova, plácnout si&nbsp;s&nbsp;tím pitomým synovcem Tomíkem v&nbsp;Kanadě a&nbsp;urovnat spory. Jenže to&nbsp;by&nbsp;nebyl Šéf. Velikán!</span></p>
          <p class="chunk" data-nb-ref-number="4" data-nb-words="287" data-nb-chars="1644"><span class="idea" data-nb-ref-number="5" id="idea5" data-nb-words="287" data-nb-chars="1644">Ale ten velikej velikán nikdy neseděl v&nbsp;gestapácký cele a&nbsp;nekrájel si&nbsp;na&nbsp;titěrný plátky shnilej kousek chleba. Ani ho&nbsp;pak nesušil v&nbsp;nanicovatým světle, aby zbylo i&nbsp;na horší časy. V&nbsp;hubě jen pár zubů, ostatní mi&nbsp;vyrazil nácek pažbou. Byl jsem sice taky v&nbsp;odboji, ale malá ryba, gestapáci chtěli bráchu Dragoslava, protože ten velel. Byli jsme taky ševcovská rodina a&nbsp;táta měl malou fabriku. Dodávali jsme pořádné boty do&nbsp;hor partyzánům velitele Draža Mihajloviče a&nbsp;my s&nbsp;Dragoslavem jsme se&nbsp;k&nbsp;nim nakonec přidali. Někdo nás ale prásknul a&nbsp;při jedné nepodařené přestřelce jsem nestačil zdrhnout. Brácha byl vždycky rychlejší. Mysleli si, že&nbsp;jsem on, a&nbsp;tak jsem vydržel ani neceknout asi dva dny, a&nbsp;to mě&nbsp;mlátili fest. Stejně to&nbsp;nakonec zjistili, ale ne&nbsp;ode mě. Přišel si&nbsp;mě&nbsp;prohlídnout takovej tenkej, zasmušilej chlápek a&nbsp;jenom zavrtěl nespokojeně hlavou. Seděl jsem měsíce v&nbsp;kobce a&nbsp;krájel na&nbsp;menší a&nbsp;menší plátky kůrky a&nbsp;chytal šváby a&nbsp;jejich krovky mi&nbsp;vrzaly mezi zubama. Pak mě&nbsp;pustili. Neřekli proč a&nbsp;nevěděl jsem, proč mě&nbsp;nezastřelili nebo nepověsili. Řek jsem si, že&nbsp;mě&nbsp;možná někdo vyplatil, ale dodnes jsem se&nbsp;nedozvěděl vůbec nic. Ani jsem po&nbsp;tom nepátral. Jenom jsem tu&nbsp;šťastnou záhadu chyt za&nbsp;pačesy. V&nbsp;ničem jsem se&nbsp;nešťoural tehdy ani potom, radši jsem uvěřil svý klice. Kvůli zbytečnýmu dumání člověk často mine cíl. Sbalil jsem si&nbsp;pár svejch ševcovskejch švestek a&nbsp;vydal se&nbsp;pěšky přes Itálii do&nbsp;Anglie a&nbsp;tam jsem se&nbsp;dal k&nbsp;Spojencům. A&nbsp;v&nbsp;tý kobce jsem se&nbsp;taky zapřisáh, že&nbsp;budu žít v&nbsp;nějaký pořádně široký krajině, že&nbsp;už&nbsp;mě&nbsp;nikdo nikdy nikam nezavře. No&nbsp;ale že&nbsp;budu mít osm tisíc hektarů brazilský džungle, to&nbsp;jsem si&nbsp;teda nemyslel.</span></p>
          <p class="chunk" data-nb-ref-number="5" data-nb-words="428" data-nb-chars="2458"><span class="idea" data-nb-ref-number="6" id="idea6" data-nb-words="428" data-nb-chars="2458">Nebojoval jsem ale za&nbsp;rudý komunisty, ale za&nbsp;krále Petra. Nedalo nám s&nbsp;bráchou moc práce si&nbsp;domyslet, že&nbsp;po&nbsp;válce se&nbsp;nikomu moc hodit nebudem. Stačilo pořádně natáhnout do&nbsp;nosu vzduch, a&nbsp;už to&nbsp;smrdělo dalšíma děsama. A&nbsp;stejně jsme oba chtěli co&nbsp;nejdál. Poznat svět, ochutnat jinou kořalku a&nbsp;jiný ženský A&nbsp;tak brácha zapíchnul prst do&nbsp;mapy a&nbsp;Brazílie se&nbsp;nám líbila, byla velikánská a&nbsp;připadalo nám, že&nbsp;by&nbsp;tam mohlo chodit hodně lidí bosky a&nbsp;my bychom jim mohli šít boty, jak nás to&nbsp;učil táta. A&nbsp;po všem tom válčení jsme se&nbsp;nebáli ani čerta, natož nějakejch krokodýlů, hadů nebo indiánů v&nbsp;pralese. Všecko se&nbsp;dá&nbsp;přežít, když má&nbsp;člověk pořádnej kvér a&nbsp;umí s&nbsp;ním dobře zacházet. A&nbsp;když jsme dorazili do&nbsp;přístavu Santos, doslechli jsme se, že&nbsp;ševcovskej král&nbsp;– legenda Jan Antonín Baťa založil město Batatuba a&nbsp;že tam staví fabriku. Jasně že&nbsp;jsme ho&nbsp;znali, měl v&nbsp;Jugoslávii před válkou svoje obchody a&nbsp;fabriky, a&nbsp;my malí prťáci s&nbsp;tátovou fabričkou jsme jen tak přicmrndávali. Když jsme mu&nbsp;ale v&nbsp;Brazílii ukázali, co&nbsp;umíme s&nbsp;botama, okamžitě nás zaměstnal. Líbil se&nbsp;nám, chlap jak hora, s&nbsp;mírnýma očima, co&nbsp;uměl zahřímat a&nbsp;měl stejnou náturu jako my. A&nbsp;nejvíc se&nbsp;mi&nbsp;líbil ten jeho nápad s&nbsp;kolonizací džungle. Chtěl rozprodat obrovský pozemky, který ještě za&nbsp;války nakoupil od&nbsp;dvou Němců, co&nbsp;si&nbsp;přáli všechno v&nbsp;Brazílii střelit a&nbsp;odjet do&nbsp;rajchu. Bratři Slomanovi. Prodali mu&nbsp;firmy Comercial Alto Paraná S. A. a&nbsp;Cia de&nbsp;Viação São Paulo&nbsp;– Mato Grosso. A&nbsp;zaplatili mu&nbsp;přes německou Banco Transatlántico Alemão, která měla pobočku v&nbsp;Olomouci v&nbsp;Československu. A&nbsp;to ho&nbsp;stálo zápis na&nbsp;černou listinu Spojenců. Tenhle údajně obchod s&nbsp;nacistickým Německem. Jenže bratři Slomanovi nebyli žádní nacisti, byli to&nbsp;emigranti, co&nbsp;sem za&nbsp;velkou louži přijeli už&nbsp;někdy na&nbsp;začátku tohodle šílenýho století, ale pšenka jim moc nekvetla, džungle měli plný zuby, a&nbsp;tak si&nbsp;řekli, že&nbsp;se&nbsp;vrátí domů do&nbsp;Německa. A&nbsp;co čert nechtěl pro Slomany pro Baťu, zrovna se&nbsp;jim do&nbsp;toho připletla válka a&nbsp;ševcovské konkurenci ve&nbsp;Státech i&nbsp;v&nbsp;Anglii se&nbsp;náramně hodilo, že&nbsp;se&nbsp;toho dravého Moraváka můžou pěkně zbavit. A&nbsp;ten jejich československej přizdisráč Beneš, ten si&nbsp;jen přihřál polívčičku. Jan Antonín mu&nbsp;pil krev už&nbsp;před válkou, sice si&nbsp;od&nbsp;něj nechal vyplácet prebendy pro tu&nbsp;svou směšnou vládičku v&nbsp;Londýně, ale že&nbsp;by&nbsp;největšímu československýmu průmyslníkovi pomoh dostat se&nbsp;z&nbsp;té smolné listiny, která ho&nbsp;odstavila od&nbsp;všeho světovýho obchodování, to&nbsp;ani náhodou. Natruc ho&nbsp;na&nbsp;ní&nbsp;držel i&nbsp;po válce.</span></p>
          <p class="chunk" data-nb-ref-number="6" data-nb-words="190" data-nb-chars="1014"><span class="idea" data-nb-ref-number="7" id="idea7" data-nb-words="190" data-nb-chars="1014">Šéf si&nbsp;představoval, že&nbsp;menší kolonizátoři z&nbsp;celé Brazílie se&nbsp;sem pohrnou a&nbsp;nakoupí od&nbsp;něj půdu a&nbsp;budou chovat krávy. A&nbsp;baťováci z&nbsp;nich budou mít kvalitní kůže, protože kůži na&nbsp;boty, co&nbsp;by&nbsp;se&nbsp;do&nbsp;týdne nerozpadla a&nbsp;neshnila, bys v&nbsp;Brazílii pohledal. A&nbsp;my s&nbsp;bráchou jsme mu&nbsp;v&nbsp;tom měli pomáhat. Já&nbsp;ale nejdřív jako vedoucí všech baťováckých prodejen v&nbsp;Brazílii zůstal u&nbsp;ševcoviny, a&nbsp;ani ve&nbsp;snu by&nbsp;mě&nbsp;nenapadlo, že&nbsp;bych to&nbsp;někdy mohl sám zkusit s&nbsp;vlastní farmou. Až&nbsp;po&nbsp;smrti Jana Antonína, když Ludmile v&nbsp;Mato Grosso do&nbsp;Sul odkázal pozemky, se&nbsp;ze&nbsp;mě&nbsp;měl stát kovboj. A&nbsp;to bylo konečně to&nbsp;pravý ořechový! Ale už&nbsp;když mi&nbsp;dal svoji krásnou dceru za&nbsp;ženu, přišlo mi, že&nbsp;žiju v&nbsp;nějaký středověký pohádce. A&nbsp;taky že&nbsp;jo, vždyť tam, kam jsme přijeli, byl jediným dopravním prostředkem kůň nebo kocábka na&nbsp;řece. Jan Antonín moh tehdy všechno, co&nbsp;měl, prodat a&nbsp;z&nbsp;těch peněz žít až&nbsp;do&nbsp;konce života. To&nbsp;by&nbsp;ale nebyl on, takže jsem mu&nbsp;kývnul i&nbsp;na tuhle bláznivinu a&nbsp;odjel s&nbsp;ním do&nbsp;pralesa prodávat boty a&nbsp;budovat spořádanou utopii.</span></p>
          <p class="chunk" data-nb-ref-number="7" data-nb-words="268" data-nb-chars="1573"><span class="idea" data-nb-ref-number="8" id="idea8" data-nb-words="268" data-nb-chars="1573">A&nbsp;v&nbsp;džungli jsem už&nbsp;ale nikdy nechtěl být ševcem. Prales si&nbsp;mě&nbsp;omotal kolem prstu vší tou tmavě zelenou sílou a&nbsp;kořeněnou vůní. Tou spletí bujarosti, kde se&nbsp;dá&nbsp;ve&nbsp;vteřině přičichnout k&nbsp;pravý podstatě všeho a&nbsp;za vteřinu o&nbsp;všechno přijít, protože kdesi v&nbsp;šeru se&nbsp;vynoří mihnutí hadího ocasu a&nbsp;v&nbsp;lýtku máš chycenej jed. A&nbsp;já se&nbsp;tý&nbsp;síle chtěl dostat na&nbsp;kobylku, chtěl jsem ji&nbsp;zkrotit a&nbsp;zároveň s&nbsp;ní žít v&nbsp;míru, sát tu&nbsp;sílu chaosu a&nbsp;ovládat ho&nbsp;a&nbsp;nechat se&nbsp;ovládnout. Když jsem viděl, že&nbsp;jsem dostal vlastní kus nekonečnýho ráje a&nbsp;pekla dohromady, byl jsem spokojenej. Srovnanej se&nbsp;vším, naplněnej po&nbsp;okraj. Stačilo mi&nbsp;ráno se&nbsp;probudit a&nbsp;slyšet křik a&nbsp;skřehotání červených arar s&nbsp;modrými křídly, a&nbsp;dostal jsem pekelnou chuť žít. Popadl jsem mačetu a&nbsp;prosekával se&nbsp;pralesem spolu s&nbsp;indiánama z&nbsp;Paraguaye, který jsem zaměstnal, aby se&nbsp;mnou chytili džungli pod krkem. Celé hodiny jsme postupovali dopředu, plavili se&nbsp;po&nbsp;řece, obhlíželi tukaní hnízda a&nbsp;tábořili pod hvězdama. Komáři na&nbsp;nás hodovali jak supi na&nbsp;mršině, ale já&nbsp;si&nbsp;vždycky zapálil viržinko a&nbsp;myslel na&nbsp;to, že&nbsp;už&nbsp;nikdy nebudu hnít v&nbsp;žádný smradlavý cele a&nbsp;že místo švábů teď mám šťavnatej hovězí stejk na&nbsp;rožni, kterej rozdělala drobounká indiánská žena mladýho paraguayskýho zedníka, co&nbsp;tady se&nbsp;mnou zkouší štěstí. Zaposlouchal jsem se&nbsp;do&nbsp;cinkání cínovýho nádobí, vyškrábal z&nbsp;kotlíku poslední kus mastný flákoty a&nbsp;představoval si&nbsp;Lidku, jak jede tryskem na&nbsp;koni vykácenou zelenou pastvinou, kovbojskej klobouk naraženej do&nbsp;čela, kostkovaná košile a&nbsp;ty úzký rajtky, co&nbsp;jí&nbsp;tak slušej. Královna brazilský džungle, pane jo!</span></p>
          <p class="chunk" data-nb-ref-number="8" data-nb-words="233" data-nb-chars="1339"><span class="idea" data-nb-ref-number="9" id="idea9" data-nb-words="233" data-nb-chars="1339">Když byl prales na&nbsp;mým pozemku poraženej, nechal jsem na&nbsp;počest tak houževnatýho soupeře asi třicet procent divoký džung­le stát tak jako předtím. Ať&nbsp;si&nbsp;v&nbsp;ní havěť žije, jak si&nbsp;zamane, taky maj právo na&nbsp;svý. Všichni rozumbradové mě&nbsp;sice varovali před jaguárama, ale na&nbsp;jaguára platí flinta a&nbsp;k&nbsp;vypálený pastvině si&nbsp;netroufne. Občas sice nějakou tu&nbsp;krávu dostane, ale pak ho&nbsp;není těžký vystopovat, na&nbsp;to&nbsp;mám svý indiánský hochy. A&nbsp;na zbytek jsem zasel trávu s&nbsp;tuhýma listama, tlustou a&nbsp;vypasenou jako moji bílí a&nbsp;černí indičtí býci s&nbsp;rohama, že&nbsp;by&nbsp;se&nbsp;za&nbsp;ně&nbsp;nestyděl ani belzebub. A&nbsp;nechal jsem postavit domek s&nbsp;červenou střechou s&nbsp;taškama jako tam u&nbsp;nás a&nbsp;natřel jsem ho&nbsp;sám nažluto a&nbsp;ukázal ho&nbsp;Ludmile. A&nbsp;ta kývla hlavou a&nbsp;bylo to&nbsp;stejný štěstí, jako když mě&nbsp;pustili z&nbsp;lochu. A&nbsp;pak jsem pokračoval, sekal a&nbsp;sekal do&nbsp;svého života nabroušenou mačetou a&nbsp;střílel na&nbsp;anakondy z&nbsp;revolveru a&nbsp;pálil voňavý dřevěný uhlí z&nbsp;tropických velikánů, co&nbsp;neměly na&nbsp;mým pozemku místo. A&nbsp;byl jsem dravec a&nbsp;plnej šťávy a&nbsp;mízy z&nbsp;týhle nekonečný země, která byla mojí zemí beze smutku vyhnanství, beze studu a&nbsp;bez výčitek uchvatitelů, byl to&nbsp;můj a&nbsp;jenom můj život a&nbsp;nehodlal jsem si&nbsp;ho&nbsp;jakkoli nechat podělat nějakým žárlením, nebo vzpomínáním, nebo podobnýma vymoženostma městskejch měkkejšů s&nbsp;vydrhnutýma ručičkama. Nejsem žádnej Lála, abych se&nbsp;ohlížel zpátky!</span></p>
          <p class="chunk" data-nb-ref-number="9" data-nb-words="187" data-nb-chars="1012"><span class="idea" data-nb-ref-number="10" id="idea10" data-nb-words="187" data-nb-chars="1012">Ale stejně jsem se&nbsp;jednoho dne ohlídnout musel. To&nbsp;když jsem jel s&nbsp;Lidkou do&nbsp;Států a&nbsp;musel jsem ze&nbsp;slušnosti poslouchat toho klavírního břinkala. Měl koncert v&nbsp;New Yorku a&nbsp;já neměl to&nbsp;srdce, abych Lidce zakázal na&nbsp;ten koncert jít. Tak jsme šli. Celá rodina. A&nbsp;dělal jsem, jako že&nbsp;se&nbsp;nic neděje, jakože co&nbsp;bylo, bylo, ale měl jsem intenzivní pocit, že&nbsp;toho chlapíka budu muset vykuchat nožem na&nbsp;kastrování býků. A&nbsp;Lidka s&nbsp;ním dokonce chtěla mluvit! A&nbsp;já věděl, že&nbsp;kdybych řek ne, tak že&nbsp;by&nbsp;se&nbsp;všechno jenom zhoršilo, ale samozřejmě nikdo se&nbsp;mě&nbsp;na&nbsp;to&nbsp;moje ne&nbsp;ani neptal, tak jsem ho&nbsp;ani nemoh říct. A&nbsp;jak s&nbsp;ním Lidka odešla do&nbsp;zákulisí na&nbsp;chvíli dlouhou jak celý nekonečný léto a&nbsp;podzim a&nbsp;zima dohromady, tak jsem myslel, že&nbsp;se&nbsp;nikdy nepřenesu přes tuhle vteřinu naprostý bezmoci. Bylo to&nbsp;stejný, jako když mě&nbsp;zatýkali, jako když mě&nbsp;esesák kopal do&nbsp;žaludku, byl to&nbsp;trest smrti, kterej se&nbsp;nade mnou vznášel celou dobu, když jsem byl zavřenej. A&nbsp;pak to&nbsp;najednou přešlo. Jako by&nbsp;mě&nbsp;pustili, jako bych pustil sám sebe.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__015.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>