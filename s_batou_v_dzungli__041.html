<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Jan Antonín">
    <meta name="apple-mobile-web-app-capable" content="yes">
    <title>Jan Antonín</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./s_batou_v_dzungli__040.html">
    <link rel="next" href="./s_batou_v_dzungli__042.html">
    <meta name="nb-order" content="37">
    <link rel="self" href="s_batou_v_dzungli__041.html">
    <meta name="nb-identifier" content="pilatova-s-batou-v-dzungli-dbe402a">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3243" data-nb-chars="18462">
    <nav role="doc-toc">
      <ul class="plain section">
        <li><a href="s_batou_v_dzungli__005.html">věnování</a></li>
        <li><a href="s_batou_v_dzungli__006.html">citát</a></li>
        <li><a href="s_batou_v_dzungli__007.html">Jan Antonín Baťa</a></li>
        <li><a href="s_batou_v_dzungli__008.html">Ludmila</a></li>
        <li><a href="s_batou_v_dzungli__009.html">Edita</a></li>
        <li><a href="s_batou_v_dzungli__010.html">Jan Antonín</a></li>
        <li><a href="s_batou_v_dzungli__011.html">Dolores</a></li>
        <li><a href="s_batou_v_dzungli__012.html">Maďarský malíř</a></li>
        <li><a href="s_batou_v_dzungli__013.html">Dolores</a></li>
        <li><a href="s_batou_v_dzungli__014.html">Ljubodrag</a></li>
        <li><a href="s_batou_v_dzungli__015.html">Ludmila</a></li>
        <li><a href="s_batou_v_dzungli__016.html">Edita</a></li>
        <li><a href="s_batou_v_dzungli__017.html">Jindřich Waldes</a></li>
        <li><a href="s_batou_v_dzungli__018.html">Jan Antonín</a></li>
        <li><a href="s_batou_v_dzungli__019.html">Fabrika</a></li>
        <li><a href="s_batou_v_dzungli__020.html">Dolores</a></li>
        <li><a href="s_batou_v_dzungli__021.html">Laďa Pinga</a></li>
        <li><a href="s_batou_v_dzungli__022.html">Edita</a></li>
        <li><a href="s_batou_v_dzungli__023.html">Ludmila</a></li>
        <li><a href="s_batou_v_dzungli__024.html">Ljubodrag</a></li>
        <li><a href="s_batou_v_dzungli__025.html">Dolores</a></li>
        <li><a href="s_batou_v_dzungli__026.html">Ljubodrag</a></li>
        <li><a href="s_batou_v_dzungli__027.html">Fabrika</a></li>
        <li><a href="s_batou_v_dzungli__028.html">Jan Antonín</a></li>
        <li><a href="s_batou_v_dzungli__029.html">Edita</a></li>
        <li><a href="s_batou_v_dzungli__030.html">Jan Antonín</a></li>
        <li><a href="s_batou_v_dzungli__031.html">Ludmila</a></li>
        <li><a href="s_batou_v_dzungli__032.html">Dolores</a></li>
        <li><a href="s_batou_v_dzungli__033.html">Ljubodrag</a></li>
        <li><a href="s_batou_v_dzungli__034.html">Dolores</a></li>
        <li><a href="s_batou_v_dzungli__035.html">Jan Antonín</a></li>
        <li><a href="s_batou_v_dzungli__036.html">Ludmila</a></li>
        <li><a href="s_batou_v_dzungli__037.html">Ljubodrag</a></li>
        <li><a href="s_batou_v_dzungli__038.html">Dolores</a></li>
        <li><a href="s_batou_v_dzungli__039.html">Jan Antonín</a></li>
        <li><a href="s_batou_v_dzungli__040.html">Dolores</a></li>
        <li><a href="s_batou_v_dzungli__041.html">Jan Antonín</a></li>
        <li><a href="s_batou_v_dzungli__042.html">Ljubodrag</a></li>
        <li><a href="s_batou_v_dzungli__043.html">Jan Antonín</a></li>
        <li><a href="s_batou_v_dzungli__044.html">Ludmila</a></li>
        <li><a href="s_batou_v_dzungli__045.html">Edita</a></li>
        <li><a href="s_batou_v_dzungli__046.html">Ludmila</a></li>
        <li><a href="s_batou_v_dzungli__047.html">Edita</a></li>
        <li><a href="s_batou_v_dzungli__048.html">Ljubodrag</a></li>
        <li><a href="s_batou_v_dzungli__049.html">Dolores</a></li>
        <li><a href="s_batou_v_dzungli__050.html">Jan Antonín</a></li>
        <li><a href="s_batou_v_dzungli__051.html">Ljubodrag</a></li>
        <li><a href="s_batou_v_dzungli__052.html">Dolores</a></li>
        <li><a href="s_batou_v_dzungli__053.html">Poznámka autorky: Nedělní metoda</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__040.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Jan Antonín</span></h1>
        <section>
          <p class="chunk" data-nb-ref-number="2" data-nb-words="480" data-nb-chars="2789"><span class="idea" data-nb-ref-number="2" id="idea2" data-nb-words="480" data-nb-chars="2789">Já&nbsp;jsem samozřejmě taky psal dopisy Na&nbsp;stroji. Sám nemám rád, když někdo píše ručně a&nbsp;člověk to&nbsp;pak po&nbsp;něm musí luštit. Můj syn Jenda, ten škrábal hůř jak tchán doktor Gerbec. Hrůza. Jenda měl strašný škrabopis a&nbsp;v&nbsp;hlavě jenom létadla. Chystal jsem se&nbsp;mu&nbsp;předat fabriku v&nbsp;Batatubě. Nezdědil po&nbsp;mně ale vervu. Byl to&nbsp;milý kluk, každý ho&nbsp;měl rád. Uměl dobře vyprávět vtipy a&nbsp;byl hodný. Až&nbsp;moc. Když ale viděl účetní knihu nebo měl udělat hospodářskou rozvahu na&nbsp;příští rok, byl v&nbsp;koncích. To&nbsp;jsem viděl já&nbsp;a&nbsp;viděli to&nbsp;i&nbsp;spolupracovníci. A&nbsp;viděl to&nbsp;i&nbsp;Jenda. Ale snažil se, to&nbsp;se&nbsp;mu&nbsp;nedalo upřít. Jenže snaha a&nbsp;elán, to&nbsp;jsou dvě úplně jiné věci. Měl jsem tenkrát předat fabriku Lídě? Lídě, která dokázala z&nbsp;hlavy spočítat cokoli stejně lehce a&nbsp;šarmantně jako zahrát Bachovu fugu? Lídě, která si&nbsp;uměla spíchnout boty z&nbsp;odstřižků, jako když řekneš švec? Lídě, která uměla anglicky, francouzsky, německy, portugalsky a&nbsp;srbsky? Lídě, která mě&nbsp;tolikrát podržela a&nbsp;která vymyslela ty&nbsp;sandálky, které nás tady v&nbsp;Brazílii vytáhly ze&nbsp;štychu? Lídě, která si&nbsp;sice hrála na&nbsp;vzornou hospodyňku, ale střílela líp jak Ljubodrag a&nbsp;rozhodně nebyla stvořená k&nbsp;tomu, aby stála u&nbsp;plotny a&nbsp;utírala prdelky harantům? Jistěže měl! Jenže tenkrát jsem prosazoval ideál baťovské ženy, a&nbsp;ten rozhodně nespočíval v&nbsp;tom, že&nbsp;by&nbsp;nějaká ženská mohla něco vést. Možná tak děcka za&nbsp;ruku do&nbsp;školy. Jenda měl být pilot, a&nbsp;ne šéf fabriky. Jenže co&nbsp;chcete po&nbsp;chlapiskovi, Šéfovi? V&nbsp;té naší době, co&nbsp;patřila chlapům? Aby svého syna pustil na&nbsp;špacír, aby si&nbsp;šel, kam ho&nbsp;srdce táhne? Teď se&nbsp;dokážu hravě ponořit do&nbsp;každého svého ideálu. Ohmatat každou rovnou, přímou linku bez zákrut a&nbsp;velkého pochybování. Syn je&nbsp;pokračovatel rodu a&nbsp;řemesla, a&nbsp;basta. Dcera má&nbsp;být dobrá matka. Nebo poslušná dcera. Nebo obojí. V&nbsp;naší Škole mladých žen se&nbsp;děvčatům dostalo slušného manželského vzdělání. Učily se, jak spořit, udržovat pořádek, vařit a&nbsp;péct. Taky základy hygieny, zdravovědy a&nbsp;moderního života. Po&nbsp;třech letech se&nbsp;z&nbsp;nich pak staly žádané nevěsty. A&nbsp;většina z&nbsp;nich se&nbsp;dostala pod čepec, sotva vyšla ze&nbsp;školy. Vězel jsem v&nbsp;pravěkém vzorci, a&nbsp;neměl jsem o&nbsp;tom ani tušení. Přitom mě&nbsp;zajímaly mechanismy fotobuněk a&nbsp;využití magnetického pole a&nbsp;počítacích strojů. Nikdo ale nemá šanci vidět sám sebe z&nbsp;odstupu, dokud neumře. Pak je&nbsp;všechno jasnější. Chyby jsou jak červené plápolající vykřičníky a&nbsp;vy je&nbsp;nemůžete uhasit. Ženské kolem sebe jsem miloval a&nbsp;ctil, někdy je&nbsp;dokonce i&nbsp;poslechnul, ale jako bych je&nbsp;vlastně neviděl. Žily se&nbsp;mnou, ale já&nbsp;žil ve&nbsp;svém mnohem důležitějším a&nbsp;dobrodružnějším světě. Světě lovců a&nbsp;velkých predátorů. Hráčů a&nbsp;hybatelů dějin. Tam jsem patřil. A&nbsp;paní Baťová a&nbsp;dcery mě&nbsp;tam směly doprovázet. Směly mi&nbsp;poskytnout klid domova. Utěšit mě, vyslechnout mě. A&nbsp;když mi&nbsp;k&nbsp;tomu ještě hrály na&nbsp;klavír, bylo to&nbsp;dokonalé.</span></p>
          <p class="chunk" data-nb-ref-number="3" data-nb-words="153" data-nb-chars="911"><span class="idea" data-nb-ref-number="3" id="idea3" data-nb-words="153" data-nb-chars="911">Mám rád stroje. Jakékoli stroje. Protože toho vydrží mnohem víc než my. Moje doba se&nbsp;ale k&nbsp;strojům teprve doopravdy napřahovala. A&nbsp;já viděl mnohem dál. Chtěl jsem, aby i&nbsp;ženy u&nbsp;mě v&nbsp;domácnosti používaly co&nbsp;nejmodernější zařízení. Hnětačky těsta na&nbsp;chleba, kávovary nebo elektrické trouby. Ale to&nbsp;paní Baťová ne! To&nbsp;zase pr! Maja nejraději všechno hnětla rukama, kávu překapávala přes punčochu, a&nbsp;když už&nbsp;jsem jí&nbsp;nějaký moderní přístroj vnutil, tak ho&nbsp;hned pokazila. Na&nbsp;just. Jenže ona strojům nedůvěřovala. Bála se&nbsp;létadel. A&nbsp;bála se&nbsp;elektrické trouby. I&nbsp;psací stroj byl tehdy celkem moderní zařízení. Mám rád, jak mě&nbsp;rozbrní prsty, když píšu dlouho. Když ještě někde někoho zahlédnu, jak píše na&nbsp;stroji, alespoň na&nbsp;chvilku se&nbsp;stanu rytmem jeho prstů. Nechám se&nbsp;tlouct každým úhozem a&nbsp;vytloukat ze&nbsp;sebe tu&nbsp;strašnou samotu pozorovatele, který se&nbsp;nesmí ničeho účastnit. Který může jen chápat, a&nbsp;je mu&nbsp;to&nbsp;k&nbsp;ničemu.</span></p>
          <p class="chunk" data-nb-ref-number="4" data-nb-words="180" data-nb-chars="1025"><span class="idea" data-nb-ref-number="4" id="idea4" data-nb-words="180" data-nb-chars="1025">Závidím vám e-maily. Bože, jak já&nbsp;bych tuhle technologii dokázal využít! Nepotřeboval bych žádný skleněný výtah, všichni by&nbsp;byli na&nbsp;mailu, dostávali by&nbsp;ode mě&nbsp;zprávy ve&nbsp;dne v&nbsp;noci, hned jak by&nbsp;mě&nbsp;napadlo, co&nbsp;je&nbsp;potřeba udělat! A&nbsp;všechny ty&nbsp;aplikace, bože můj! Tolik požehnané práce, co&nbsp;lidstvo dokázalo udělat! A&nbsp;mě baví tady ještě být a&nbsp;sledovat to&nbsp;alespoň takhle. Postávám u&nbsp;obchodů s&nbsp;elektronikou jak mlsný kocúr, dívám se&nbsp;do&nbsp;výloh a&nbsp;v&nbsp;duchu se&nbsp;na&nbsp;všechno vyptávám prodavačů. Někdy se&nbsp;snažím vecpat do&nbsp;algoritmů v&nbsp;počítačích, stočit se&nbsp;do&nbsp;zákoutí umělých inteligencí a&nbsp;poslouchat tikot budoucích objevů. Voní to&nbsp;tam, jako když se&nbsp;někdy z&nbsp;rozmaru zkusím pohroužit do&nbsp;skla. Je&nbsp;to&nbsp;čiré a&nbsp;chladné a&nbsp;nemilosrdně to&nbsp;postupuje vpřed. Teď už&nbsp;vím, proč se&nbsp;mi&nbsp;tolik líbil kov a&nbsp;sklo, teď když se&nbsp;kdykoli můžu pohroužit až&nbsp;na&nbsp;dno jejich skupenství a&nbsp;na chvíli se&nbsp;stát mým oblíbeným materiálem. Sklo a&nbsp;kov může člověk kontrolovat, jsou pevné a&nbsp;nepoddajné… a&nbsp;čitelné. Nikdy jsem neměl rád věci ze&nbsp;dřeva. Dřevo si&nbsp;vždycky dělá, co&nbsp;chce.</span></p>
          <p class="chunk" data-nb-ref-number="5" data-nb-words="209" data-nb-chars="1185"><span class="idea" data-nb-ref-number="5" id="idea5" data-nb-words="209" data-nb-chars="1185">Nejčastěji a&nbsp;nejraději jsem psal na&nbsp;stroji na&nbsp;tenoulinké hotelové dopisní papíry stařence Gerbecové. Posílal jsem jí&nbsp;i&nbsp;svoje rýmování a&nbsp;ona mi&nbsp;vždycky napsala, co&nbsp;si&nbsp;o&nbsp;tom myslí. A&nbsp;někdy taky psala, že&nbsp;to&nbsp;stojí za&nbsp;starou bačkoru. Ona stařenka nebyla žádná oblizřiť, která by&nbsp;mě&nbsp;lakovala, jaký su&nbsp;dobrý spisovatel. Byla to&nbsp;tchyně, ale přesto jsem měl dojem, že&nbsp;mi&nbsp;rozumí ze&nbsp;všech ženských, co&nbsp;jich kolem mě&nbsp;bylo, nejlíp. A&nbsp;taky jsem jí&nbsp;psal o&nbsp;Maje, o&nbsp;Mařence mojí milované, dušence drahé, její nejstarší dceři. Nikdy jsem vlastně Maje neřekl, jak strašně ju&nbsp;mám rád. Jaksi nebyl čas. A&nbsp;ten je&nbsp;tak všivě krátký. Ne&nbsp;že&nbsp;bych kdovíjak litoval, že&nbsp;jsem nebyl výřečný jak poslanec nebo nějaký frajer a&nbsp;seladon. Maja stejně věděla, jak to&nbsp;je, i&nbsp;bez všelijakých zamilovaných plků. Věděla, že&nbsp;je&nbsp;fešanda právě po&nbsp;stařence Gerbecové, a&nbsp;když jsem říkal, že&nbsp;je&nbsp;stařenka fešanda, musela vědět, že&nbsp;tím myslím, že&nbsp;ona taky. Když jsem umřel, ze&nbsp;Zlína poslali Maje dopisy, které jsem psal stařence, nazpátek, aby se&nbsp;s&nbsp;nima trochu potěšila. Tak doufám, že&nbsp;tenhle brala jako moje vyznání lásky, protože jsem to&nbsp;tak myslel. Čím byla starší, tím jsem ju&nbsp;měl rači. Jako by&nbsp;se&nbsp;z&nbsp;ní totiž stával pravý baťaman.</span></p>
          <p class="chunk" data-nb-ref-number="6" data-nb-words="7" data-nb-chars="38"><em><span class="idea" data-nb-ref-number="6" id="idea6" data-nb-words="2" data-nb-chars="13">22./III. 1962<br></span>
<span class="idea" data-nb-ref-number="7" id="idea7" data-nb-words="5" data-nb-chars="25">na&nbsp;cestě Jetem do&nbsp;Ameriky</span></em></p>
          <p class="chunk" data-nb-ref-number="7" data-nb-words="2" data-nb-chars="15"><span class="idea" data-nb-ref-number="8" id="idea8" data-nb-words="2" data-nb-chars="15">Drahá stařenko,</span></p>
          <p class="chunk" data-nb-ref-number="8" data-nb-words="118" data-nb-chars="630"><span class="idea" data-nb-ref-number="9" id="idea9" data-nb-words="118" data-nb-chars="630">Vaša Maja opravdu zasluhuje vynadání, až&nbsp;by&nbsp;ju&nbsp;uši brněly.&nbsp;– Už&nbsp;neví, co&nbsp;by&nbsp;dělala samú roztopáčnosťú. Vymyslela si&nbsp;toho tolik, že&nbsp;na&nbsp;stará kolena ještě začala vyrábět z&nbsp;mléka své farmy brynzu.&nbsp;– Kdysi před patnácti rokama si&nbsp;zmyslela, že&nbsp;bych jí&nbsp;měl koupit krávu. No, na&nbsp;kopci nad nama je&nbsp;pastviny dost, tož dobrá.&nbsp;– Hrom do&nbsp;toho, moc jsem si&nbsp;toho nevšímal, ale když jsem se&nbsp;tam onehdy podíval, jak tam měla zvěrolékařa, tož toho má&nbsp;asi 60 kusů, nebo co.&nbsp;– Včil si&nbsp;vymyslela, že&nbsp;lucerka je&nbsp;dobrá kravám na&nbsp;mléko. Tož hurá, sadí trávu, tu&nbsp;lucerku, tady se&nbsp;jmenuje alfalfa. A&nbsp;to furt sglíňá a&nbsp;furt vymýšlá, co&nbsp;by&nbsp;ještě mohla dělat.</span></p>
          <p class="chunk" data-nb-ref-number="9" data-nb-words="247" data-nb-chars="1185"><span class="idea" data-nb-ref-number="10" id="idea10" data-nb-words="247" data-nb-chars="1185">Vstává ráno o&nbsp;půl šesté a&nbsp;snídání vaří a&nbsp;potom běhá po&nbsp;kravách a&nbsp;po zahradě a&nbsp;po lucerce a&nbsp;po ovocných stromech a&nbsp;po kafé&nbsp;– má&nbsp;toho asi 20 000 stromků a&nbsp;tento rok to&nbsp;má&nbsp;tak obsypané, že&nbsp;se&nbsp;jí&nbsp;celé veliké haluze, třeba na&nbsp;jedné i&nbsp;pět kilo téch „střešní“ kafových, jak těm bobulám tady říkají, celé haluze lámou, a&nbsp;tož div neplače a&nbsp;nadává kdekomu.&nbsp;– Lítá jak drak a&nbsp;honí kdekoho, i&nbsp;mne… když se&nbsp;dám.&nbsp;– A&nbsp;tak se&nbsp;jí&nbsp;to&nbsp;stalo i&nbsp;s&nbsp;tou rukou.&nbsp;– Hnala se&nbsp;jak poplašená, v&nbsp;obou rukách tác s&nbsp;nádobím, dolů ze&nbsp;schodů.&nbsp;– No&nbsp;pravda, není jí&nbsp;ani dvacet, ani třicet, ani čtyřicet a&nbsp;ani padesát.&nbsp;– Už&nbsp;je&nbsp;jí&nbsp;šedesát, nebo brzo bude. No&nbsp;šak mně je&nbsp;víc.&nbsp;– Ale přes tác ida po&nbsp;schodech dolů se&nbsp;člověk pod nohy moc nedívá a&nbsp;župan dlouhý, a&nbsp;tož sebou řízla, že&nbsp;se&nbsp;barák zatřásl.&nbsp;– Zábradlí tam je, že&nbsp;by&nbsp;udrželo toho velikého býka, co&nbsp;si&nbsp;pořídila (a&nbsp;já zaplatil). Deset lidí chodilo v&nbsp;baráku sem a&nbsp;tam, Hela, Lida, Dolores, Jano, já, Rosa a&nbsp;Teresa a&nbsp;Tica, ale to&nbsp;nemože říct: na, vem to&nbsp;dolů, já&nbsp;su&nbsp;stará paní, já&nbsp;půjdu podle zábradlí… to&nbsp;ne.&nbsp;– To&nbsp;musí ona a&nbsp;má nohy už&nbsp;gramlavé a&nbsp;ten dlouhý župan, a&nbsp;tož jak to&nbsp;može dopadnút. A&nbsp;říkám jí&nbsp;to&nbsp;furt, ale tož sa&nbsp;hádá, že&nbsp;ona se&nbsp;do&nbsp;starého železa nenechá hodit.</span></p>
        </section>
        <section>
          <p class="chunk" data-nb-ref-number="10" data-nb-words="100" data-nb-chars="546"><span class="idea" data-nb-ref-number="11" id="idea11" data-nb-words="100" data-nb-chars="546">Poskakoval jsem tenkrát kolem ní&nbsp;jak opica na&nbsp;brůsku a&nbsp;tehdy jsem poprvé viděl, co&nbsp;věcí má&nbsp;moja Maja na&nbsp;starosti. Když nemohla jednou rukou nic dělat, musel jsem všechno vyřizovat já. A&nbsp;dělal jsem to&nbsp;rád. Moc rád. Těšilo mě, že&nbsp;ji&nbsp;mám, že&nbsp;jsme pořád spolu, že&nbsp;naše děcka mají už&nbsp;svoje děcka, Editka dokonce pět harantů, přestože je&nbsp;na&nbsp;tom s&nbsp;těmi svými zatracenými klouby tak špatně. Pěkně se&nbsp;nám to&nbsp;rozrostlo a&nbsp;zakořenilo v&nbsp;té brazilské půdě, kde se&nbsp;všechno jakoby rodí a&nbsp;odehrává rychleji a&nbsp;všechno je&nbsp;pořád tak zvláštně svěží a&nbsp;mladé jako Maja.</span></p>
          <p class="chunk" data-nb-ref-number="11" data-nb-words="274" data-nb-chars="1599"><span class="idea" data-nb-ref-number="12" id="idea12" data-nb-words="274" data-nb-chars="1599">Co&nbsp;jsem to&nbsp;ale stařence skutečně psal? Co&nbsp;jsme jí&nbsp;to&nbsp;vlastně hergot všichni psali? Tou naší moravštinou, kterou jsme pomalu, ale jistě zapomínali a&nbsp;začali míchat s&nbsp;portugalštinou? To&nbsp;naše bodré plácání, jak je&nbsp;všechno dobré, lepší a&nbsp;nejlepší a&nbsp;dokonce veselé? Ty&nbsp;moje rýmovánky, že&nbsp;<em>naše malá Augusta roste jako kapusta</em>. Možná že&nbsp;jsme ty&nbsp;dopisy psali sami sobě. Bylo to&nbsp;takové naše osobní zaklínání posílané stařence Gerbecové, aby mu&nbsp;požehnala tím, že&nbsp;si&nbsp;ho&nbsp;přečetla. Chtěli jsme být přesně takoví jako v&nbsp;dopisech. Bez tíhy pochybností, bez starostí. Rozverní pokračovatelé rodu. Naše životy měly být příběhy z&nbsp;těch dopisů. Příběhy o&nbsp;tom, jak sebou Maja řízla a&nbsp;sjela po&nbsp;zadnici dolů z&nbsp;točitého schodiště. Stařence už&nbsp;jsem ale nenapsal, že&nbsp;to&nbsp;bylo kvůli mně. Maja mi&nbsp;nesla na&nbsp;tom tácu snídani do&nbsp;postele, protože chtěla, abych odpočíval, abych nerajdal po&nbsp;schodech sem a&nbsp;tam, aby se&nbsp;náhodou moc nerozbušilo moje náladové srdce, abych si&nbsp;v&nbsp;klidu přispal a&nbsp;snídal jako král. Nechtěla, aby mi&nbsp;snídani nosila služebná. Chtěla ji&nbsp;přinést sama, protože ji&nbsp;sama taky přichystala. A&nbsp;už jsem nenapsal ani slovo o&nbsp;tom, že&nbsp;pak měla na&nbsp;zádech a&nbsp;na nohách a&nbsp;všude možně i&nbsp;nemožně modřiny, které pak přes fialovou a&nbsp;zelenou přešly až&nbsp;do&nbsp;černé. A&nbsp;jak nás to&nbsp;všechny vylekalo. Došlo nám, jak je&nbsp;ta&nbsp;naše herdek Maja vlastně křehoučká a&nbsp;zranitelná. Jak stačí jedno hloupé přišlápnutí županu, a&nbsp;všechno je&nbsp;najednou jinak. Mohla sebou říznout tak, že&nbsp;by&nbsp;už&nbsp;nikdy nemusela vstát. Tahle představa mě&nbsp;skutečně vyděsila. Proto jsem se&nbsp;na&nbsp;Maju tak zlobil. Dala mi&nbsp;tím svým velkolepým žuchnutím pocítit, co&nbsp;bych cítil bez ní.</span></p>
          <p class="chunk" data-nb-ref-number="12" data-nb-words="187" data-nb-chars="1051"><span class="idea" data-nb-ref-number="13" id="idea13" data-nb-words="187" data-nb-chars="1051">Tehdy jsem si&nbsp;všelicos začal vyčítat. Hlavně to, že&nbsp;jsem se&nbsp;víc nenaučil od&nbsp;Huga Vavrečky znát lidi. Ten chlap do&nbsp;nich viděl líp jak nějaký psycholog. Chtěl mě&nbsp;to&nbsp;naučit, ale já&nbsp;jsem to&nbsp;v&nbsp;duchu odmávnul s&nbsp;tím, že&nbsp;na&nbsp;to&nbsp;není čas, že&nbsp;já&nbsp;chci dělat z&nbsp;lidí lepší lidi a&nbsp;že na&nbsp;to&nbsp;nepotřebuju znát jejich špatné stránky. Nechtěl jsem znát jejich pohnutky, nechtěl jsem myslet na&nbsp;to, jak jsou hrabiví, urážliví a&nbsp;jak je&nbsp;snadné se&nbsp;dotknout jejich malé dušičky už&nbsp;jen tím, že&nbsp;člověk přemýšlí jinak než oni. Netoužil jsem poznávat jejich závisti a&nbsp;to, jak se&nbsp;cítí ušlápnutí. Nezajímalo mě&nbsp;to. Zajímal mě&nbsp;skutečný charakter člověka. A&nbsp;věřil jsem, že&nbsp;je&nbsp;dobrý, nebo že&nbsp;se&nbsp;z&nbsp;něj dá&nbsp;vykřesat to&nbsp;dobré, že&nbsp;se&nbsp;podstata člověka dá&nbsp;vypulírovat prací na&nbsp;zdravé, zářivé jádro. V&nbsp;jakémsi projevu ještě před válkou jsem prohlašoval, že&nbsp;„<em>náš úspěch je&nbsp;v&nbsp;československém člověku, že&nbsp;jsme z&nbsp;něho vytřískali toho skleslého ustrašence skrčeného za&nbsp;kamny, udělali jsme z&nbsp;něho světoobčana, člověka, co&nbsp;se&nbsp;nebojí lidí a&nbsp;světa, je&nbsp;si&nbsp;vědom toho, co&nbsp;dokáže, protože to&nbsp;dokázat chce</em>“.</span></p>
          <p class="chunk" data-nb-ref-number="13" data-nb-words="714" data-nb-chars="4133"><span class="idea" data-nb-ref-number="14" id="idea14" data-nb-words="714" data-nb-chars="4133">Jestli bych něco ze&nbsp;svého života chtěl změnit, tak jedině to, jak jsem toho o&nbsp;lidech věděl tak málo. Měl jsem si&nbsp;naplánovat, že&nbsp;mám víc poznávat lidi, to, jací jsou doopravdy, a&nbsp;ne jací jsou v&nbsp;mé hlavě. Možná i&nbsp;proto se&nbsp;pořád nemůžu odhodlat odejít. Teď totiž lidi můžu pozorovat a&nbsp;poznávat mnohem víc, než když jsem žil. Teď je&nbsp;můžu špehovat, můžu za&nbsp;nimi, kam chci, kdy chci a&nbsp;jakým chci způsobem. Můžu je&nbsp;konečně odhadnout správně. Kdybych tak tenkrát, ještě před válkou, dokázal prohlédnout třeba Jiřího Udržala. Právě z&nbsp;něho jsem udělal světoobčana! Z&nbsp;člověka, který mi&nbsp;to&nbsp;pak nejvíc zavařil. Donášel na&nbsp;mě&nbsp;celou dobu komunistům a&nbsp;kdovíkomu ještě, a&nbsp;přitom se&nbsp;tvářil jako moje pravá ruka. Prý ho&nbsp;znechutil můj plán na&nbsp;osidlování Patagonie! Pak mu&nbsp;nestačilo, že&nbsp;poskytl Národnímu soudu falešné dokumenty a&nbsp;lži, dokonce se&nbsp;ještě odvážil přijet do&nbsp;Brazílie a&nbsp;vyhrožovat mým spolupracovníkům a&nbsp;sbírat od&nbsp;nich prohlášení proti mně. Udržal, ten lidi dokonale chápal! Věděl, že&nbsp;někteří chtějí po&nbsp;válce zoufale domů, a&nbsp;tak jejich slabosti využil a&nbsp;pohrozil jim, že&nbsp;bez podpisu na&nbsp;jeho listině a&nbsp;prohlášení, že&nbsp;jsem jim bránil přispívat na&nbsp;československý odboj, se&nbsp;nikdy domů nepodívají. Moc dobře chápal, že&nbsp;dopisy plné úspěchů a&nbsp;dobré nálady, které exulanti píšou domů, jsou jenom toužebná volání o&nbsp;pomoc psaná jazykem optimistických lží. Udržal uměl najít u&nbsp;každého Achillovu patu. Dostával za&nbsp;to&nbsp;od&nbsp;komunistické rozvědky sedm set dolarů měsíčně (viděl jsem to&nbsp;v&nbsp;jednom dokumentu, který o&nbsp;mně natočili). A&nbsp;já si&nbsp;celou dobu myslel, že&nbsp;je&nbsp;to&nbsp;jenom ambiciózní mladý muž. Trochu výstřední a&nbsp;trochu hádavý, ale ta&nbsp;jeho soutěživá nátura se&nbsp;mi&nbsp;líbila. Byl to&nbsp;světák, uměl jazyky a&nbsp;uměl se&nbsp;chovat, a&nbsp;to se&nbsp;mi&nbsp;taky líbilo. Ve&nbsp;společnosti se&nbsp;pohyboval, jako by&nbsp;se&nbsp;narodil v&nbsp;královském paláci, a&nbsp;byl stejně zdravě sebevědomý. A&nbsp;já nepoznal, že&nbsp;je&nbsp;to&nbsp;svině. Nedokázal jsem to&nbsp;poznat ani u&nbsp;spousty jiných lidí. Ani u&nbsp;synovce Tomíka, kterého jsem se&nbsp;vždycky zastával, když ho&nbsp;Tomina plísnil a&nbsp;nadával mu&nbsp;do&nbsp;prašivých kluků a&nbsp;lenochů. Měl jsem pocit, že&nbsp;Tomík je&nbsp;jenom moc mladý a&nbsp;že potřebuje pár zkušeností, aby se&nbsp;z&nbsp;něj stal pravý baťaman. Jenže jak se&nbsp;ukázalo, on&nbsp;potřeboval jenom moje peníze. A&nbsp;to hned dvakrát. Nestačilo mu, že&nbsp;jsem ho&nbsp;i&nbsp;jeho matku vyplatil, chtěl na&nbsp;mně ještě vysoudit celé dědictví znova. A&nbsp;když pak v&nbsp;padesátých letech přijel do&nbsp;Československa s&nbsp;nějakou kanadskou obchodní delegací, komunisti se&nbsp;rozhodli mu&nbsp;pomoct. Slíbil jim i&nbsp;s&nbsp;matinkou, že&nbsp;už&nbsp;nebudou uplatňovat žádné mezinárodní nároky na&nbsp;Zlín, a&nbsp;na oplátku komunisti zadržovali dokumenty ohledně Tominovy poslední vůle, abych nemohl vyhrát žádný spor v&nbsp;Americe. Jenže největší moje chyba byla v&nbsp;tom, že&nbsp;jsem to&nbsp;nechtěl vidět a&nbsp;nechtěl jsem tomu uvěřit. I&nbsp;z&nbsp;Tomíka a&nbsp;Udržala jsem chtěl udělat lepší lidi, než byli. Kdybych tenkrát psal popravdě stařence Gerbecové o&nbsp;tom, že&nbsp;jsem zoufalý, že&nbsp;se&nbsp;cítím podvedený a&nbsp;pošpiněný, na&nbsp;pokraji naprostého kolapsu, že&nbsp;mám nemocné srdce a&nbsp;jsem na&nbsp;tom špatně i&nbsp;s&nbsp;penězi, možná bych skutečně uviděl všechno tak, jak je. Mohl bych pak klidně upřímný dopis roztrhat a&nbsp;poslat místo něho pohlednici s&nbsp;blankytně modrým mořem z&nbsp;Ria, bílou pláž Copacabanu s&nbsp;rozvernými slunečníky a&nbsp;s&nbsp;pralesem v&nbsp;pozadí. <em>Tož, stařenko, vidíte, jak se&nbsp;tu&nbsp;dá&nbsp;pěkně odpočívat.</em> Jenže já&nbsp;jsem si&nbsp;celý život myslel, že&nbsp;je&nbsp;lepší dívat se&nbsp;dopředu, s&nbsp;hlavou hrdě vztyčenou a&nbsp;bradou rozrážet všechnu nepřízeň osudu. Bylo zle, tož co! Nevadí! Jedeme dál. Hlavní byly plány. Plány a&nbsp;další plány. Dokázal jsem se&nbsp;plánováním oblbnout tak, že&nbsp;jsem neviděl, co&nbsp;se&nbsp;skutečně děje. Že&nbsp;lidi jsou zlí a&nbsp;podlí a&nbsp;že od&nbsp;nich mám čekat jen to&nbsp;nejhorší. Že&nbsp;Udržal není jenom ambiciózní, ale taky chorobně závistivý a&nbsp;že Tomík je&nbsp;pod vlivem své matky a&nbsp;nechce získat zkušenosti prací, ale vysloužit si&nbsp;je&nbsp;v&nbsp;soudních síních věčnými spory se&nbsp;svým strýcem. Ale kam bych přišel, kdybych si&nbsp;to&nbsp;připouštěl? Byl bych na&nbsp;tom líp? Ulevilo by&nbsp;mi, že&nbsp;jsem to&nbsp;chápal? Přestává být skutečnost méně hrozná, když chápeme, že&nbsp;je&nbsp;hrozná? Bylo by&nbsp;vlastně k&nbsp;něčemu vidět věci takové, jaké jsou? Mohl bych pak plánovat ještě něco dalšího? Nebo by&nbsp;mě&nbsp;to&nbsp;úplně srazilo na&nbsp;kolena a&nbsp;už bych se&nbsp;nikdy nezvedl?</span></p>
          <p class="chunk" data-nb-ref-number="14" data-nb-words="438" data-nb-chars="2579"><span class="idea" data-nb-ref-number="15" id="idea15" data-nb-words="438" data-nb-chars="2579">Hugo Vavrečka mi&nbsp;ale říkával, že&nbsp;nic není jenom černé, nebo bílé, že&nbsp;člověk, to&nbsp;je&nbsp;směs všech možných věcí. Těch zlých i&nbsp;těch dobrých. Jenže mně to&nbsp;připadalo zpátečnické a&nbsp;nemoderní. Dekadentní. Jak nějaká kapitola z&nbsp;depresivního ruského románu. Ale jak jsem psal dopisy stařence Gerbecové, začal jsem cítit, že&nbsp;právě tyhle dopisy z&nbsp;Brazílie jsou mým největším románem. Přestože jsem v&nbsp;nich nepsal pravdu. Nebo právě proto? Jsou tedy romány dobré právě proto, že&nbsp;nejsou jednoznačné ani upřímné, a&nbsp;stejně nám ukazují, jak se&nbsp;věci mají doopravdy? V&nbsp;těch dopisech o&nbsp;nás bylo všechno, jak mělo být. Já&nbsp;i&nbsp;Maja, Lida i&nbsp;Jenda jsme jí&nbsp;psali často a&nbsp;vždycky se&nbsp;to&nbsp;v&nbsp;těch psaních hemžilo dětmi, jejich lumpárnami, jejich osýpkami, chřipkami, neštovicemi a&nbsp;rýmičkami, cestováním po&nbsp;světě lodí i&nbsp;létadly, hospodářstvím, popisy krás Brazílie, jejím rozmachem a&nbsp;úspěchy. A&nbsp;všichni jsme se&nbsp;snažili, aby v&nbsp;nich nebylo ani slova stýskání, žádné slzy a&nbsp;naříkání, jen naše dílo, naše rozrůstající se&nbsp;kořeny a&nbsp;naše síla. A&nbsp;vím, že&nbsp;i&nbsp;ona stejně jako my&nbsp;chápala, že&nbsp;pod tím vším je&nbsp;ještě jeden dopis psaný neviditelným inkoustem. Jedno zoufalé volání po&nbsp;jejím kmínovém chlebu, po&nbsp;čerstvém másle a&nbsp;tlustě namazaném krajíci. Po&nbsp;mlžných ránech kolem Moravy. Po&nbsp;Bahňáku v&nbsp;Otrokovicích. Po&nbsp;kopcích kolem Zlína. Po&nbsp;Valachách. A&nbsp;po Lesním hřbitově. Protože já&nbsp;i&nbsp;Maja jsme chtěli ležet tam. Nelíbila se&nbsp;nám představa, že&nbsp;se&nbsp;nám kosti rozpadají příliš rychle v&nbsp;příliš kypré tropické hlíně. A&nbsp;věděli jsme, že&nbsp;to&nbsp;tak ale bude. Nepsali jsme o&nbsp;tom, a&nbsp;přece to&nbsp;křičelo z&nbsp;každého písmena. My&nbsp;psali jen sem tam něco, něco málo z&nbsp;pochyb jsme nechali uniknout. Taková malá statečná povzdechnutí. „<em>Jinak je&nbsp;náš život docela zajímavý, i&nbsp;když bychom docela dobře snesli nějaké podstatné zlepšení celkové. Maja má&nbsp;v&nbsp;Batatubě jenom Lídu, a&nbsp;někdy ju&nbsp;to&nbsp;tak sebere, že&nbsp;se&nbsp;v&nbsp;posteli rozplače. Není to&nbsp;ale často. Ona je&nbsp;rozumná žena a&nbsp;umí brát věci, jak jsou. Nepíšeme, stařenko, o&nbsp;věcech citových. Považujeme to&nbsp;za&nbsp;zbytečné rozdírání, protože se&nbsp;na&nbsp;tom, co&nbsp;se&nbsp;stalo, nedá nic změniti. Je&nbsp;to&nbsp;pokračování života.</em>“ A&nbsp;tak jsme o&nbsp;tom pokračování života posílali stařence fotočky, celá alba fotoček, a&nbsp;někdy se&nbsp;stalo, že&nbsp;jsem jí&nbsp;poslal fotočky stejné, jako jí&nbsp;poslala Maja a&nbsp;pak ještě Lida. Na&nbsp;všech se&nbsp;usmíváme, jsme spolu, je&nbsp;nás hodně a&nbsp;věříme, že&nbsp;skutečnost, ať&nbsp;je, jaká chce, není tak hrozná. Ale místo fotoček všichni toužíme po&nbsp;rodinných filmech, na&nbsp;kterých jsou naše děti a&nbsp;cesta kolem světa a&nbsp;továrna. Když přijeli Hlavničkovi, kterým povolili návštěvu příbuzných ve&nbsp;Zlíně, vyprávěli, že&nbsp;všechny ty&nbsp;filmy jsou prý někde tam.</span></p>
          <p class="chunk" data-nb-ref-number="15" data-nb-words="132" data-nb-chars="765"><span class="idea" data-nb-ref-number="16" id="idea16" data-nb-words="132" data-nb-chars="765">A&nbsp;ještě jednu věc mi&nbsp;vštěpoval před odjezdem z&nbsp;republiky Hugo Vavrečka. Chtěl, abych si&nbsp;uvědomil, že&nbsp;v&nbsp;cizině je&nbsp;člověk najednou nic. A&nbsp;zejména za&nbsp;války „Každý propuštěný zločinec bude v&nbsp;cizí zemi znamenat víc než přivandrovalec, uvědomte si&nbsp;to, Šéfe. Čím dřív, tím líp. A&nbsp;zvykněte si&nbsp;na&nbsp;to&nbsp;a&nbsp;nenechte se&nbsp;tím vyvést z&nbsp;míry.“ Já&nbsp;nad takovými radami ale jen máchl tou svou velkou paprčou. Byl jsem přece světoobčan, tak jakýpak cizinec! Řeči jsem uměl dokonale a&nbsp;přijel jsem ty&nbsp;nové země zvelebovat. To, že&nbsp;žádný cizinec neumí řeči dokonale, jsem ve&nbsp;své hlouposti nevěděl, a&nbsp;že země většinou nestojí o&nbsp;to, aby je&nbsp;zvelebovali cizinci, tak to&nbsp;už&nbsp;mě&nbsp;vůbec při tom všem elánu nenapadlo. Hugo Vavrečka ve&nbsp;mně měl mizerného studenta diplomacie a&nbsp;dokonalé exulantské jelito.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./s_batou_v_dzungli__042.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>